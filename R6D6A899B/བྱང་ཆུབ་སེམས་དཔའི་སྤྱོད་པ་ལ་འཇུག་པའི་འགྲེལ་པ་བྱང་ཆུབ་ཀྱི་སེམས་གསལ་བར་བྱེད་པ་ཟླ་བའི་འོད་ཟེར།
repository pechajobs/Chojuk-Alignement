༄༅༅།། བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་པ་བྱང་ཆུབ་ཀྱི་སེམས་གསལ་བར་བྱེད་པ་ཟླ་བའི་འོད་ཟེར་བཞུགས་སོ།། 
བུ་སྟོན་རིན་ཆེན་གྲུབ་ཀྱིས་མཛད།
༄༅།། བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་པ་བྱང་ཆུབ་ཀྱི་སེམས་གསལ་བར་བྱེད་པ་ཟླ་བའི་འོད་ཟེར་ཞེས་བྱ་བ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། བྱང་ཆུབ་སེམས་གཉིས་སྒོམ་པ་མཐར་ཕྱིན་པས།། སྒྲིབ་གཉིས་ཀུན་སྤངས་བདེན་གཉིས་མ་ལུས་མཁྱེན།། དོན་གཉིས་མཐར་ཕྱིན་དཔལ་ལྡན་འཇམ་དབྱངས་དང༌།། གཉིས་མེད་བླ་མའི་ཞབས་ལ་ཕྱག་འཚལ་ལོ།། རང་དོན་སྲིད་ཞིའི་བདེ་ལ་མ་ཆགས་
པར།། མཐའ་གཅིག་གཞན་དོན་བྱང་ཆུབ་སེམས་བསྒོམས་ཏེ།། རྒྱལ་སྲས་སྤྱོད་པ་གསལ་བར་སྟོན་མཛད་པའི།། འཕགས་མཆོག་ཞི་བ་ལྷ་ལ་ཕྱག་འཚལ་ལོ།། ཐེག་ཆེན་གསུང་རབ་རིན་ཆེན་འབྱུང་གནས་ལས།། བྱུང་བའི་གཞུང་ཟབ་ནོར་བུ་རིན་ཆེན་འདི།། གདུལ་བྱ་དགའ་བའི་དགའ་སྟོན་བཀྱེ་བའི་ཕྱིར།། ལེགས་བཤད་རྒྱལ་མཚན་རྩེ་ལ་མཆོད་པར་བྱ།། མཁས་མང་དུ་མས་གཞུང་འདི་རྣམ་ཕྱེ་མོད།། འོན་ཀྱང་མོས་པས་གསོལ་འདེབས་དབང་གི་ཕྱིར།། ལེགས་བཤད་ཆ་བསྡུས་འཆད་ལ་སྐྱོན་འགའ་མེད།། དད་འདུན་ཤེས་རབ་ལྡན་རྣམས་སྤྲོ་བས་ཉོན།། 







དང་པོ། བསྟན་བཅོས་རྩོམ་པ་ལ་འཇུག་པའི་རྒྱུ།
༼ གཅིག ༽ མཆོད་པར་བརྗོད་ཅིང་བརྩམ་པར་དམ་བཅའ་བ།
༼ ༡ ༽ མཆོད་པར་བརྗོད་པ།
འདིར་སློབ་དཔོན་ཆེན་པོ་ཞི་བའི་ལྷ་ཞེས་བྱ་བ་སྔོན་ནས་ཐུགས་ལེགས་པར་སྦྱངས་ཤིང་འཇམ་པའི་དབྱངས་ཀྱིས་རྗེས་སུ་བཟུང་བས་རྒྱལ་སྲིད་ལ་མ་ཆགས་པར་རབ་ཏུ་བྱུང་སྟེ། བྱང་ཆུབ་སེམས་དཔའི་སྤྱོད་པ་ལ་མཐའ་གཅིག་ཏུ་བརྩོན་པར་མཛད་པ་དེས་འགྲོ་བ་མང་པོའི་དོན་དུ་བྱང་ཆུབ་ཀྱི་སྤྱོད་པ་ལ་འཇུག་པ་གསུངས་པའི་སྐབས་སུ་འཇམ་པའི་དབྱངས་ཀྱི་ཞལ་གཟིགས་ཤིང་ས་རབ་ཏུ་དགའ་བ་ཐོབ་པར་གྱུར་པའི་སློབ་དཔོན་དེས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལ་དོན་གསུམ་སྟེ། བསྟན་བཅོས་རྩོམ་པ་ལ་འཇུག་པའི་རྒྱུ། འཇུག་བྱ་བསྟན་བཅོས་ཀྱི་རང་བཞིན། འཇུག་པ་མཐར་ཕྱིན་པའི་བྱ་བ་དང་གསུམ་གྱི་དང་པོ་ལ། མཆོད་པར་བརྗོད་ཅིང་བརྩམ་པར་དམ་བཅའ་བ་དང་། ཁེངས་བསྐྱུངས་ཤིང་རྩོམ་པ་དོན་ཡོད་པར་བྱ་བ་གཉིས་ཀྱི་དང་པོ་ལ། མཆོད་པར་བརྗོད༌པ་དང༌། བརྩམ་པར་དམ་བཅའ་བ་དང་། དེ་གཉིས་ཀས་བསྟན་བཅོས་ཀྱི་དགོས་འབྲེལ་རྣམ་པར་གཞག་པ་དང་གསུམ་གྱི་དང་པོ་ལ། དགོས་པའི་དོན་དང་། བསྡུས་པའི་དོན་དང༌། ཚིག་གི་དོན་དང་གསུམ་གྱི་དང་པོ་ལ། རང་དོན་དང༌། གཞན་དོན་གྱི་དགོས་པ་གཉིས་ཀྱི་དང་པོ་ནི། ཡུལ་དམ་པ་ལ་ཕྱག་འཚལ་བས་བསོད་ནམས་ཆེན་པོ་ཐོབ་ཅིང་སྔར་བྱས་ཀྱི་སྡིག་པ་འཛད་ལ། དེས་བསྟན་བཅོས་རྩོམ་པའི་བར་ཆད་ཞི་ནས་རྩོམ་པ་མཐར་ཕྱིན་པར་འགྱུར་བ་དང་། འཇིག་རྟེན་ན་སྐྱེས་བུ་དམ་པ་རྣམས་བྱ་བ་ཁྱད་པར་ཅན་ལ་འཇུག་པའི་ཐོག་མར་འདོད་པའི་ལྷ་ལ་ཕྱག་འཚལ་ནས་འཇུག་པ་བཞིན་དུ་སློབ་དཔོན་འདིས་ཀྱང་མཛད་པས་དམ་པའི་སྤྱོད་པ་བྱས་པས་རང་ཉིད་སྐྱེས་བུ་དམ་པར་བསྟན་པ་དང་། ཡུལ་དམ་པ་ལ་ཕྱག་བྱས་ནས་བསྟན་བཅོས་རྩོམ་པར་ཐོས་པ་ལས། གང་ཟག་དམ་པ་དང་དེའི་བྱ་བ་ནི་འབྲས་བུ་ཡོད་པ་ཡིན་ནོ་སྙམ་དུ་ཉན་པ་པོ་དག་དང་གཞུང་ལ་གུས་པ་སྐྱེ་བའོ།། དེ་ཡང་སློབ་དཔོན་མཆོག་གི་དངོས་གྲུབ་ཐོབ་པས་བརྩམས་པ་ལ་བར་ཆད་བྱུང་གིས་དོགས་པ་དང་། དོན་ལྡན་གྱི་བྱ་བ་བརྩམས་པ་ལས་ལྡོག་པ་མི་སྲིད་ཀྱང་གདུལ་བྱ་ལ་བསླབ་པའི་ཆེད་དུ་དེ་ལྟར་བསྟན་པའོ།། 
གཉིས་པ་ནི། མཆོད་བརྗོད་ལས་སྟོན་པའི་ཡོན་ཏན་བརྗོད་པ་དེ་ཐོས་པ་ལས་དང་བ་སྐྱེ། དེ་ལས་ཡོན་ཏན་དེ་ཐོབ་པར་འདོད་པས་སྟོན་པ་དང་དེའི་གསུང་རབ་ལ་ཚིག་གཟུང་བ་ལ་སོགས་པའི་དོན་དུ་གུས་པ་སྐྱེ། གུས་པ་ལས་ཐོས་བསམ་སྒོམ་གསུམ་གྱིས་རིམ་གྱིས་ཞུགས་པས་ལེགས་པའི་མཆོག་བྱང་ཆུབ་ཐོབ་པར་འགྱུར་རོ།། དེ་བཞིན་དུ་སྟོན་པའི་ཡོན་ཏན་ཐོས་པ་ལས་དང་། དང་བ་ལས་གུས། གུས་པ་ལས་དེ་ཐོབ་པའི་རྒྱུ་ལ་གཞོལ་བའི་ཡིད་ཀྱིས་བདེ་གཤེགས་སྲས་ཀྱི་སྡོམ་པ་ལ་འཇུག་པ་ཤེས་པའི་ཕྱིར་འབད་པ་བྱེད་པས་བསྟན་བཅོས་འདི་ལ་འཇུག་པའི་རྒྱུར་འགྱུར་བའོ།། 
གཉིས་པ་ནི། སྐྱབས་འོས་ལ་ཕྱག་འཚལ་བ་དང༌། ཕྱག་འོས་ལ་ཕྱག་འཚལ་བ་གཉིས་སམ། ཕྱག་གི་ཡུལ་དགོད་པ་དང༌། དེ་ལ་ཕྱག་འཚལ་བ་གཉིས་སོ།། 
གསུམ་པ་ལ། ཕྱག་འཚལ་ཞེས་དྲང་ངོ་།། གང་ལ་ན། སྐྱབས་འོས་དང༌། ཕྱག་འོས་གཉིས་ཀྱི་དང་པོ་ནི། བདེ་གཤེགས་ནི། སུ་ག་ཏ་སྟེ། སུ་ཉེར་བསྒྱུར་ཏེ། བདེ་བའམ་ལེགས་པ་ཡིན་ལ། ཚེགས་ཆུང་བ་ལ་སོགས་པའི་དོན་(ལྷ་དབང་བློའི་འགྲེལ་པ་ལས།) ལྔ་ལ་འཇུག་ཀྱང་། འདིར་མཛེས་པ་དང༌། སླར་མི་ལྡོག་པ་དང༌། མ་ལུས་པའི་དོན་གསུམ་གཟུང་ལ། གཤེགས་པ་ནི། སོང་བའི་དོན་ཏེ། འཁོར་བའི་ཕ་རོལ་ཏུ་སོང་བ་སྡུག་བསྔལ་གྱི་རྒྱུ་སྤངས་པའོ།། 
དེ་སྔར་གྱི་ཆོས་གསུམ་དང་སྦྱར་ན། བདག་འཛིན་སྤངས་པས་མཛེས་པར་གཤེགས་པ་སྟེ། འབྲས་བུ་ཡིད་དུ་མི་འོང་བའི་སྡུག་བསྔལ་གྱི་རྟེན་མ་ཡིན་པའི་ཕྱིར་དང་། ཚད་མས་གནོད་པས་མི་མཛེས་པ་བདག་ལྟ་སོགས་སྤངས་ནས་རིགས་པས་ཡོངས་སུ་མཐོང་བའི་ཐབས་མཛེས་པ་བདག་མེད་མཐོང་བས་གཤེགས་པའི་ཕྱིར་རོ།། གཞོན་ནུ་མ་གཟུགས་ལེགས་པ་བཞིན་ནོ།། འདིས་སྲིད་རྩེའི་བར་ལས་འདོད་ཆགས་དང་བྲལ་བའི་ཕྱི་རོལ་པའི་སྟོན་པ་ལས་ཁྱད་པར་དུ་འཕགས་ཏེ། དེ་དག་གིས་མི་མཛེས་པའི་བདག་ལྟ་དང་འཁོར་བའི་སྡུག་བསྔལ་མ་སྤངས་པའི་ཕྱིར་རོ།། བདག་ལྟའི་ས་བོན་གཉེན་པོས་བཅོམ་ནས་སྤངས་པའི་ཕྱིར་སླར་མི་ལྡོག་པར་གཤེགས་པ་ཡིན་ཏེ། བདག་ལྟའི་ས་བོན་ལས་ཆགས་སོགས་ཉོན་མོངས་པའི་སྐྱོན་དང་། དེ་ལས་འཁོར་བར་སྐྱེ་བ་
ལེན་པ་ནི། སླར་ལྡོག་པ་ཡིན་ལ། དེ་མེད་པའི་ཕྱིར་ཏེ། རིམས་ནད་ལེགས་པར་བྱང་བ་བཞིན་ནོ།། འདིས་སློབ་པ་རྒྱུན་ཞུགས་སོགས་ལས་ཁྱད་པར་དུ་འཕགས་པར་བསྟན་ཏེ། དེ་དག་ད་རུང་ལས་ཉོན་ལས་འཁོར་བར་སྐྱེ་བ་ལེན་སྲིད་པའི་ཕྱིར་རོ།། གཞན་དོན་དུ་ཐབས་མང་པོས་ཡུན་རིང་པོར་ལམ་ལ་གོམས་པར་བྱས་པའི་ཕྱིར་ཉེས་པའི་བག་ཆགས་ལུས་ཀྱི་གནས་ངན་ལེན་མཆོང་རྒྱུག། ངག་གི་གནས་ངན་ལེན་དོན་མེད་ཀྱི་ཚིག་དང་། སེམས་ཀྱི་གནས་ངན་ལེན་ལུང་མ་བསྟན་གྱི་སེམས་དང་། རང་གི་རྟོགས་པའི་ལམ་སྟོན་པ་ལ་མི་གསལ་བ་རྣམས་སྤངས་པའི་ཕྱིར་བགྲོད་བྱ་རྫོགས་པར་བགྲོད་པའི་ཕྱིར་མ་ལུས་པར་གཤེགས་པ་སྟེ། བུམ་པ་ལེགས་པར་གང་བ་བཞིན་ནོ།། ལུས་པ་ནི།སྒོ་གསུམ་གྱི་གནས་ངན་ལེན་དང་ལམ་སྟོན་པ་ལ་མི་གསལ་བ་ཡིན་ལ་དེ་སྤངས་པའི་ཕྱིར་འདིས་མི་སློབ་པ་ཉན་རང་དགྲ་བཅོམ་ལས་ཁྱད་པར་དུ་འཕགས་པར་བསྟན་ཏེ།དེ་དག་གི་སྒོ་གསུམ་གྱི་གནས་ངན་ལེན་དང་མི་གསལ་བ་མ་སྤངས་པའི་ཕྱིར་ཏེ། དགྲ་བཅོམ་པ་མཆོང་བ་ཅན་ལ་སོགས་པའི་གཏམ་རྒྱུད་བཞིན་ནོ།། རྣམ་འགྲེལ་ལས། རྒྱུ་སྤངས་ཡོན་ཏན་གསུམ་བདེ་གཤེགས།། ཞེས་སོ།། འགྲེལ་(བི་བྷཱུཏིའི།)པར་ཡང༌། ལེགས་པར་མ་སོང་མུ་སྟེགས་རྣམས།། སློབ་པ་རྣམས་ནི་ཡང་ཡང་འཁོར།། མི་སློབ་བགྲོད་བྱ་
ཀུན་བགྲོད་མིན།། བདེ་གཤེགས་གསུམ་ལས་ཁྱད་པར་འཕགས།། ཞེས་དྲངས་སོ།། ཡང་། གཤེགས་པ་ནི། རྟོགས་པའི་དོན་ཏེ། ཡེ་ཤེས་ཡིན་ལ། དེ་ལེགས་པའི་སྒྲ་གསུམ་དང་སྦྱར་ན། ཚད་མས་མི་བསླུ་བའི་དེ་ཁོ་ན་ཉིད་མཁྱེན་པ་ནི། མཛེས་པར་རྟོགས་པ་སྟེ། དེས་ཕྱི་རོལ་པ་ལས་ལྷག་སྟེ། དེ་དག་གིས་ཚད་མས་མི་བསླུ་བའི་བླང་དོར་མ་ཤེས་པའི་ཕྱིར་རོ།། ལམ་ངེས་པའམ། བཀའ་སྔ་ཕྱི་འགལ་བ་མེད་པས་གནོད་པས་འགྱུར་བ་མེད་པ་བརྟན་པར་མཁྱེན་པ་ནི། སླར་མི་ལྡོག་པར་རྟོགས་པ་སྟེ། དེས་སློབ་པ་ལས་ལྷག་སྟེ། དེ་དག་གི་འཇིག་ལྟ་ལྷན་སྐྱེས་ཀྱི་ས་བོན་མ་ཟད་པའི་ཕྱིར་རོ།། ཐེག་པ་གསུམ་གྱི་ཆོས་ཇི་ལྟ་བ་བཞིན་དུ་གསལ་བར་སྟོན་ནུས་པ་མ་ལུས་པར་མཁྱེན་པ་ནི། མ་ལུས་པར་རྟོགས་པ་སྟེ། དེས་མི་སློབ་པ་དགྲ་བཅོམ་ལས་ལྷག་སྟེ། དེ་དག་ཆོས་ཇི་ལྟ་བ་བཞིན་སྟོན་པའི་ཐབས་ལ་མི་མཁས་པའི་ཕྱིར་རོ།། རྣམ་འགྲེལ་དུ། སྐྱོབ་ལས་དེ་ཉིད་དང་བརྟན་དང༌།། མ་ལུས་ཁྱད་པར་མཁྱེན་པར་གྲུབ།། གཤེགས་པ་རྟོགས་པའི་དོན་ཕྱིར་ཏེ། དེ་ཕྱིར་ཕྱི་རོལ་པ་དང་སློང།། མི་སློབ་ལས་ལྷག་དེ་ཡི་ཕྱིར།། ཞེས་སོ།། བོད་ཀྱི་བླ་མ་(རྔོག །གཙང་། ཁྲོ།)དག། ཉོན་སྒྲིབ་དང་། ཤེས་སྒྲིབ་སྤངས་པ་དང་། དེ་བརྟན་པ་ལ་མཛེས་པ་དང་། མ་ལུས་པ་དང་། སླར་མི་ལྡོག་པར་སྤངས་པ་དང་། ཇི་ལྟ་བ་དང་ཇི་སྙེད་པ་རྟོགས་པ་དང་དེ་གཉིས་མི་ཉམས་པ་ལ་རྟོགས་པ་ཆོས་གསུམ་ལྡན་དུ་འཆད་དོ།། དེ་ལྟར་སྤངས་པ་སྤངས་པ་ཆོས་གསུམ་ལྡན་གྱིས་སྤངས་པ་ཕུན་ཚོགས་ཀྱི་འགོག་
བདེན་དང་། རྟོགས་པ་ཆོས་གསུམ་ལྡན་གྱིས་རྟོགས་པ་མཐར་ཐུག་གི་ཡེ་ཤེས་ཏེ། དེ་གཉིས་ཀྱི་དོན་གཉིས་མཐར་ཐུག་པའི་སངས་རྒྱས་དཀོན་མཆོག་བསྟན་ཏེ། རྒྱུད་བླར། དོན་གཉིས་ལྡན་པ་སངས་རྒྱས་ཉིད།། ཅེས་སོ།། 
ཆོས་ཀྱི་སྐུ་མངའ་ཞེས་པ་ནི། ཆོས་ཀྱི་སྐུ་དང་ལྡན་པའི་སྒོ་ནས་སངས་རྒྱས་ཀྱི་ཡོན་ཏན་བརྗོད་པ་ཡིན་ལ། ལྡན་ཆོས་ཀྱིས་ཆོས་དཀོན་མཆོག་བསྟན་ཏེ། དེ་ལ་ཆོས་སྐུའི་སྒྲ་དོན་ནི། བདེན་གཉིས་ལས། ཆོས་རྣམས་ཀུན་གྱི་ལུས་ཡིན་ཕྱིར།། ཡོན་ཏན་བསམ་ཡས་ཀུན་རྟེན་ཕྱིར།། རིགས་པའི་རྗེས་འབྲང་ངོ་བོའི་ཕྱིར།། སྐྱོབ་པ་རྣམས་ཀྱི་ཆོས་སྐུ་ཡིན།། ཞེས་ཏེ། སྐུའི་(བདེན་གཉིས་འགྲེལ་པ་ལས།)སྒྲ་ནི་ལུས་ཀྱི་དོན་ཏེ། ཆོས་ཐམས་ཅད་ཀྱི་ལུས་ཡིན་པས་ཆོས་སྐུ་སྟེ། འགྲོ་བ་ཐམས་ཅད་དེ་བཞིན་གཤེགས་པའི་ངོ་བོ་ལས་མི་འདའ་བའི་ཕྱིར་རོ།། ལུས་ཀྱི་དོན་ནི། ཚོགས་ཡིན་པས་ཆོས་རྣམས་ཀྱི་ཚོགས་ཆོས་སྐུ་སྟེ། ཚོགས་ཇི་ལྟར་ཡིན་ན། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཐམས་ཅད་ཀྱི་རྟེན་ཡིན་པའི་ཕྱིར་རྒྱུ་ལ་འབྲས་བུ་བཏགས་པ་སྟེ། ཡོན་ཏན་དེ་རྣམས་ཆོས་དབྱིངས་རྟོགས་པ་ལས་ཐོབ་པས་སོ།། 
ཡང་ན། སྐུའི་དོན་ནི། སྒྲོག་པ་སྟེ། འཇིག་རྟེན་དང་འཇིག་རྟེན་ལས་འདས་པའི་ཆོས་རྣམས་སྒྲོག་ཅིང་བརྗོད་པའི་ཕྱིར་ཆོས་སྐུ་སྟེ། ཆོས་དབྱིངས་རྟོགས་ན། འཇིག་རྟེན་ལས་འདས་མ་འདས་ཀྱི་ཡོན་ཏན་གྱི་ཆོས་ཐམས་ཅད་བོས་པ་བཞིན་དུ་འདུ་བའི་ཕྱིར་རོ།། ཡང་། ཆོས་ནི། རིགས་པའི་དོན། སྐུ་ནི། ངོ་བོ་ཉིད་ཀྱི་དོན་ཏེ། རིགས་པས་རྣམ་པར་གནས་པའི་ངོ་བོ་ཡིན་པས་ཆོས་སྐུའོ།། ཆོས་ཀྱི་སྐུ་ལ་དབྱེ་ན། རྒྱུད་བླར་ཆོས་སྐུ་རྣམ་གཉིས་ཤེས་བྱ་སྟེ།། ཆོས་དབྱིངས་ཤིན་ཏུ་དྲི་མེད་དང་།། དེ་ཡི་རྒྱུ་མཐུན་ཟབ་པ་དང༌།། སྣ་ཚོགས་ཚུལ་ནི་སྟོན་པའོ།། ཞེས་པས་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ནི། རྣམ་པར་མི་རྟོག་པའི་སྤྱོད་ཡུལ་གྱི་ཡུལ་ཏེ། སངས་རྒྱས་རྣམས་ཀྱི་སོ་སོ་རང་གིས་རིག་པར་བྱ་བ་སྟེ། རྟོགས་པའི་ཆོས་སོ།། དེ་ཐོབ་པའི་རྒྱུ་ཤིན་ཏུ་རྣམ་དག་གི་ཆོས་དབྱིངས་ཀྱི་རྒྱུ་མཐུན་པ་ནི། གདུལ་བྱ་ཇི་ལྟ་བར་སེམས་ཅན་གཞན་ལ་རྣམ་པར་རིག་པར་འབྱུང་སྟེ། བསྟན་པའི་ཆོས་སོ།། 
དེ་ལ་དབྱེ་ན། དོན་དམ་བདེན་པའི་དབང་དུ་བྱས་ནས་བྱང་སེམས་ཀྱི་སྡེ་སྣོད་ཟབ་མོའི་ཆོས་ཀྱི་ཚུལ་སྟོན་པ་དང་། ཀུན་རྫོབ་ཀྱི་བདེན་པའི་དབང་དུ་བྱས་ནས་གསུང་རབ་ཡན་ལག་བཅུ་གཉིས་སོགས་སྣ་ཚོགས་པའི་ཆོས་རྣམ་པར་འཇོག་པའི་ཚུལ་བསྟན་པ་གཉིས་སོ།། དེ་ལྟ་བུའི་ཆོས་ཀྱི་སྐུ་དེ་དང་ལྡན་པས་ན། མངའ་ཞེས་བྱ་སྟེ། དེ་དང་བཅས་པའི་དོན་ནོ།། 
ཐུབ་པ་ལ་སྐུ་གསུམ་མངའ་ཡང་འདིར་ཆོས་དཀོན་མཆོག་ངོས་གཟུང་བའི་ཕྱིར་དེ་གཙོ་བོར་སྨོས་ལ། ཤུགས་ཀྱིས་ལོངས་སྤྲུལ་གཉིས་ཀྱང་མངའ་བར་གཟུང་ངོ༌།། ཡང་ན། བསྟན་པའི་ཆོས་སྐུ་གཉིས་པོ་མངའ་བར་བསྟན་པས་ཟབ་མོ་སྟོན་པ་པོའི་ལོངས་སྐུ་དང་སྣ་ཚོགས་སྟོན་པ་པོའི་སྤྲུལ་སྐུ་གཉིས་ཀྱང་མངའ་བར་མཚོན་ནོ།། ཡང་ན། ཆོས་སྐུའི་སྒྲས་སྐུ་གསུམ་ག་གཟུང་སྟེ། མངོན་རྟོགས་རྒྱན་ལས། ངོ་བོ་ཉིད་ལོངས་རྫོགས་བཅས་དང་།། དེ་བཞིན་གཞན་པའི་སྤྲུལ་པ་ནི།། ཆོས་སྐུ་མཛད་པ་དང་བཅས་པ།། ཞེས་སོ།། དེ་དང་ལྡན་པའི་ཕྱིར་མངའ་བའོ།། ཡང་ན། ཀཱ་ཡའི་སྒྲ་ནི། ཚོགས་ལ་འཇུག་པས་ཆོས་ཀྱི་ཚོགས་བཅས་ཞེས་ཏེ། ཆོས་ནི། ལུང་གི་ཆོས་གསུང་རབ་དང་།རྟོགས་པའི་ཆོས་གང་ཞིག་འདོད་ཆགས་དང་བྲལ་བ་འགོག་བདེན་དང་། གང་གིས་
འདོད་ཆགས་དང་བྲལ་བྱེད་ལམ་བདེན་ཏེ། དེ་རྣམས་ཀྱི་ཚོགས་དང་ལྷན་ཅིག་པས་ན། ཆོས་ཀྱི་ཚོགས་བཅས་ཏེ། ཆོས་དཀོན་མཆོག་གོ། རྒྱུད་བླར། གང་ཞིག་གང་གིས་ཆགས་བྲལ་བ།། བདེན་གཉིས་མཚན་ཉིད་ཅན་དེ་ཆོས།། ཞེས་སོ།། སྲས་ལ། ཉན་ཐོས་གསུང་ལས་སྐྱེས་པའི་སྲས་ནི། འདིར་མི་གཟུང་གི།ཐུགས་ལས་སྐྱེས་པའི་སྲས་བྱང་སེམས་ཏེ། སཾ་སྐྲི་ཏ་ལས་སུ་ཏ་ཞེས་པ་ལ། ཡི་གེ་ཕྱིས་བསྟན་གྱི་ངེས་ཚིག་གིས་རིགས་སུ་སྐྱེས་པའི་ཕྱིར་དང་། གདུང་འཚོབ་བམ་བྱ་བ་བྱེད་པའི་ཕྱིར་སྲས་ཏེ། ཐེག་པ་ཆེན་པོའི་ཆོས་ལ་མོས་པ་ནི་ས་བོན། ཆོས་ཉིད་རྟོགས་པའི་ཤེར་ཕྱིན་ནི་མ། བསམ་གཏན་གྱི་བདེ་བ་ནི་མངལ། སྙིང་རྗེ་ཆེན་པོ་ནི་མ་མ་སྟེ། བཞི་ལས་སངས་རྒྱས་ཀྱི་རིགས་སུ་སྐྱེས་ཏེ། རྒྱུད་བླར། ཐེག་མཆོག་ལ་མོས་ས་བོན་ཤེས་རབ་ནི།། སངས་རྒྱས་ཆོས་སྐྱེད་མ་དང་བསམ་གཏན་གྱི།། བདེ་བའི་མངལ་གནས་སྙིང་རྗེའི་མ་མ་ཅན།། གང་ཡིན་དེ་དག་ཐུབ་པའི་རྗེས་སྐྱེས་སྲས།། ཞེས་སོ།། དེ་ཉིད་ད་གདོད་སངས་རྒྱས་སུ་འགྱུར་བས་གདུང་འཚོབ་ཅིང་ཆོས་ཀྱི་འཁོར་ལོ་བསྐོར་བས་བྱ་བ་བྱེད་པའི་ཕྱིར་ཏེ། ཉན་རང་ནི། དེ་ལྟ་མིན་ནོ།། བྱང་སེམས་སོ་སྐྱེ་ཡང་ཐེག་ཆེན་གྱི་སྐྱབས་གནས་ཀྱི་དགེ་འདུན་མ་ཡིན་པའི་ཕྱིར་འདིར་འཕགས་པ་ཕྱིར་མི་ལྡོག་པ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་། དེ་དག་གི་སྤང་བྱ་སྤངས་པའི་ཡོན་ཏན་དང་ལྡན་པ་ནི། དགེ་འདུན་དཀོན་མཆོག་སྟེ། རྒྱུད་བླར། ཇི་ལྟ་ཇི་སྙེད་ནང་གི་ནི།། ཡེ་ཤེས་གཟིགས་པ་དག་པའི་ཕྱིར།། བློ་ལྡན་ཕྱིར་མི་ལྡོག་པའི་ཚོགས།། བླ་མེད་ཡོན་ཏན་དང་ལྡན་ཉིད།། ཅེས་སོ།། དེ་རྣམས་བདེ་གཤེགས་དང་ལྷན་ཅིག་པའམ་དབང་བར་གྱུར་པའི་ཕྱིར་བཅས་ཀྱི་སྒྲ་སྨོས་སོ།། འདིར་རྒྱ་དཔེ་ལ། བདེ་གཤེགས་སྲས་བཅས་ཆོས་ཀྱི་སྐུ་མངའ་ཞེས་འབྱུང་བ་ནི། སྡེབ་སྦྱོར་ཉམས་པ་སྤང་པའི་ཕྱིར་དང༌། ཆོས་སྐུ་དེ་བྱང་སེམས་ལ་ཡང་མངའ་བར་བསྟན་ཅིང་བྱང་སེམས་ཀྱང་ཆོས་ཉིད་རྟོགས་པའི་སྒོ་ནས་བདེ་གཤེགས་དང་ཆ་འདྲ་བར་བསྟན་པའི་དོན་ཏོ།། 
གཉིས་པ་ནི། ཐེག་ཆེན་གྱི་སྐྱབས་གནས་སུ་མ་གྱུར་ཀྱང་ཡོན་ཏན་དང་ཕན་གདོགས་པས་ཆེ་བས་ཕྱག་བྱ་བའི་འོས་སུ་གྱུར་པ་བྱང་སེམས་སོ་སྐྱེ་དང་། ཉན་ཐོས་ཞུགས་འབྲས་བརྒྱད་དང་། རང་སངས་རྒྱས་དང་། མཁན་སློབ་དང་། བརྟུལ་ཞུགས་དང་ཡོན་ཏན་གྱིས་ཆེ་བ་ཀུན་ཏེ། མ་ལུས་པ་ལ་སྟེ། འང་གི་སྒྲས་འདུས་པའི་དོན་ནམ་སྐུ་གཟུགས་དང་མཆོད་རྟེན་དང་གླེགས་བམ་དག་ཀྱང་བསྡུའོ།། བི་བྷཱུ་ཏིས། སྲས་ནི།འཇམ་དཔལ། ཕྱག་འོས་ནི། ཕྱིར་མི་ལྡོག་གི་དགེ་འདུན་དང་དགེ་བཤེས་སུ་འཆད་དོ།། གལ་ཏེ་བྱང་སེམས་སོ་སྐྱེ་དང་ཉན་རང་འཕགས་པ་སྐྱབས་གནས་མ་ཡིན་ན། ཟླ་གྲགས་ཀྱིས། ཐུབ་དབང་གི་ནི་སྐུ་གསུམ་དང༌།། མྱ་ངན་འདས་དང་གང་ཟག་བརྒྱད།། ཅེས་དང༌། ཤར་རིའི་ལུང་ལས་དགྲ་བཅོམ་གྱིས།། བྱང་ཆུབ་སེམས་དཔར་ཕྱག་བྱ་
སྟེ།། དཀོན་མཆོག་གསུམ་ལས་ཕྱི་རོལ་མིན།། སངས་རྒྱས་ནང་དུ་འདུས་པར་དགོངས།། ཞེས་པ་དང་འགལ་ཞེ་ན། དེ་ནི་སྤྱི་རིགས་ཀྱི་སྐྱབས་གནས་ངོས་
གཟུང་བ་ཡིན། འདིར་ནི་ཐེག་ཆེན་གྱི་ཐུན་མོང་མ་ཡིན་པའི་སྐྱབས་གནས་ཀྱི་དབང་དུ་བྱས་པས་སྐྱོན་མེད་ཅིང་། དེ་དག་གི་ལུགས་ལྟར་ན། བདེ གཤེགས་སྲས་བཅས་ཞེས་པས་སངས་རྒྱས་དང༌། ཆོས་ཀྱི་སྐུ་མངའ་ཞེས་པས་ཆོས་དང་། ཕྱག་འོས་ཞེས་པས་དགེ་འདུན་ནོ།། གང་གིས་ཕྱག་འཚལ་ན། ཞི་ང་ལྟས་སོ།། ཇི་ལྟར་ན། གུས་པས་ཏེ། མཆོག་ཏུ་དང་བས་སམ། ལུས་ཞིང་གི་རྡུལ་སྙེད་དུ་མོས། ངག་གིས་བསྟོད་པ་བརྗོད། ཡིད་ཤིན་ཏུ་མོས་པས་ཕྱག་འཚལ་བ་སྟེ། རབ་ཏུ་འདུད་པར་བྱེད་པའོ།། ཕྱག་འཚལ་ནས་ཅི་བྱེད་ཅེ་ན། ཕྱག་འཚལ་ཏེ་སྐབས་སུ་བབ་པའི་བསྟན་བཅོས་བརྗོད་པར་བྱའོ་ཞེས་སྦྲེལ་ལོ།། འོ་ན་བྱང་སེམས་ཀྱིས་ཉན་ཐོས་ལ་ཕྱག་འཚལ་བ་བུ་མོ་མྱ་ངན་མེད་པས་བྱིན་གྱིས་བཀག་གོ །ཞེ་ན། དེ་ནི་དགོངས་པ་ཅན་ཏེ། ཕྱིས་དེ་ཉིད་ཀྱིས་ཕྱག་བཙལ་བའི་ཕྱིར་རོ།། 


༼ ༢ ༽ བརྩམ་པར་དམ་བཅའ་བ།
གཉིས་པ་ལ། དགོས་དོན། བསྡུས་དོན། ཚིག་དོན་གསུམ་གྱི་དང་པོ་ནི། བརྩམ་པར་དམ་བཅའི་ངག་སྨོས་པས་དམ་པ་རྣམས་དམ་བཅས་པའི་ཁུར་མི་འདོར་བའི་ཕྱིར་རྩོམ་པ་མཐར་ཕྱིན་པར་འགྱུར་བ་དང་། ངེས་པར་རྩོམ་པར་ཤེས་པ་དང་རྩོམ་པའི་ཚུལ་ལ་སློབ་པའི་དོན་ནོ།། གཉིས་པ་ལ། བཤད་བྱའི་དོན་བརྗོད་པ་དང་། བཤད་པར་ཁས་བླང་བ་དང་། རང་བཟོ་དང་ཟློས་པ་སྤང་བའོ།། གསུམ་པ་ནི། བརྗོད་པར་ཏེ། བརྗོད་བྱའི་དོན་ལ་རྟོགས་
པ་བསྐྱེད་པའི་ཕྱིར་བསྟན་པར་བྱའོ།། ཞེས་དྲང༌། གང་ན། བདེ་བར་གཤེགས་པའི་བདག་ཉིད་ནི། ཆོས་ཀྱི་སྐུ་ཡིན་ལ། དེ་མངོན་སུམ་དུ་བྱས་པས་འཕགས་པར་གྱུར་པའི་ཕྱིར་དེ་ལས་སྐྱེས་པའི་སྲས་བྱང་སེམས་ཀྱི་བསྡམ་པར་བྱ་བའམ་འདིས་སྡོམ༌པར༌བྱེད༌པས་ན། སྡོམ་པ་སྟེ། བྱང་ཆུབ་ཀྱི་སེམས་བསྐྱེད་སྔོན་དུ་འགྲོ་བའི་བྱང་སེམས་ཀྱི་བསླབ་པ་བླངས་ནས་ཡང་དག་པར་སློབ་པ་ཡིན་ལ། དེའི་མཚན་ཉིད། ཐེག་པ་ཆེན་པོའི་བྱང་ཆུབ་ཀྱི་སྤྱོད་པ་སྟེ། དེ་ལ་དབྱེ་ན། འཇུག་པའི་སྤྱོད་པ་བྱང་ཆུབ་ཀྱི་སེམས་བསྐྱེད་པ། སྒྲུབ་པའི་སྤྱོད་པ་ཕྱིན་དྲུག་སྒྲུབ་པ། གྲུབ་པའི་སྤྱོད་པ་ཆོས་སྐུ་འཕྲིན་ལས་དང་བཅས་པ། དེ་ཡང་སྔ་མ་གཉིས་ནི། རྒྱས་པར་བསྟན་ལ། ཕྱི་མ་ནི། གང་ཚེ་དངོས་དང་དངོས་མེད་དག །ཅེས་སོགས་ཀྱི་སྐབས་སུ། ཟུར་ཙམ་བསྟན་པའོ།། ཡང་ན། བྱང་ཆུབ་སེམས་དཔའི་བསླབ་པ་བྱང་ཆུབ་ཆེན་པོའི་རྒྱུར་གྱུར་པའོ།། དབྱེ་ན། བསམ་པ་སེམས་བསྐྱེད་པ་དང་། སྦྱོར་བ་བསླང་པ་སྒྲུབ་པ་གཉིས། དང་པོ་ལ་སྨོན་འཇུག་གཉིས་ཏེ། སངས་རྒྱས་ཀྱི་ཐུན་མོང་མ་ཡིན་པའི་རྒྱུའོ།། བསླབ་(བི།)པ་ལ། ལྡོག་པའི་ཚུལ་ཁྲིམས་ཉེས་སྤྱོད་ཐམས་ཅད་ལས་ལྡོག་པ་དང་། འཇུག་པའི་ཚུལ་ཁྲིམས་ཕྱིན་དྲུག་ལ་གོམས་པ་གཉིས་སམ། སྡོམ་པ་དང་དགེ་བ་ཆོས་སྡུད་དང་སེམས་ཅན་དོན་བྱེད་པའི་ཚུལ་ཁྲིམས་གསུམ་ཡིན་ལ། དེ་དག་གི་བྱ་བ་ཤེས་པར་བྱ་བ་ཤེས་བྱ་ཐམས་ཅད། སྤང་བྱ་བདག་གཞན་གྱི་ཉེས་པ་ཐམས་ཅད། བསྒྲུབ་བྱ་སངས་རྒྱས་ཀྱི་ཡོན་ཏན་ཐམས་ཅད་
ཡིན་པས་ཟབ་ཅིང་རྒྱ་ཆེ་བའི་བདག་ཉིད་ཅན་ཡིན་ན། སྡོམ་པ་དེ་ལ་དལ་འབྱོར་རྙེད་དཀའ་བ་ནས་བཟུང་སྟེ་བསྔོ་བའི་བར་ལེའུ་བཅུའི་དོན་གྱིས་འཇུག་པའམ། ཡང་ན།འདིས་དེ་ལ་འཇུག་པར་བྱེད་པའི་ཕྱིར་རམ། འཇུག་པར་བྱ་བས་ན། འཇུག་པའི་ལམ་ནིའོ།། འོ་ན། ཁྱོད་ཀྱིས་རང་དགར་བརྩམས་པ་ལ་སུ་ཞིག་འཇུག་པར་འགྱུར་ཏེ། བསླབ་པ་དེ་ཉིད་ཟབ་ཅིང་རྒྱ་ཆེ་བས་ཐ་མལ་བའི་སྤྱོད་ཡུལ་དུ་མ་གྱུར་པའི་ཕྱིར་རོ།། ཞེ་ན། རང་བཟོ་མ་ཡིན་ཏེ། སངས་རྒྱས་ཀྱིས་གསུངས་པའི་ལུང་ལས་ཇི་ལྟར་གསུངས་པ་བཞིན་དུ་མ་ནོར་བར་བསྟན་པར་བྱ་སྟེ། འདིས་རང་ཉིད་གསུང་རབ་ཀྱི་དོན་རྟོགས་པར་ཡང་བསྟན་ན། དེ་ལྟར་ན། ལུང་ཉིད་ལ་འཇུག་པར་བྱ་ཡི། བསྟན་བཅོས་ཀྱིས་ཅི་བྱ་ཞེ་ན། ལུང་དུ། མདོ་སྣ་ཚོགས་ལས་གདུལ་བྱའི་དབང་གིས་རྒྱས་པར་བསྟན་པ་རྣམས་སྙིགས་མའི་དུས་ཀྱི་གདུལ་བྱས་གཟུང་བར་མི་ནུས་པས་དོན་རྒྱ་ཆེན་པོ་གཞུང་ཉུང་ངུས་གོ་སླ་བར་རྟོགས་པའི་དོན་དུ་ཚང་ལ་མ་ནོར་བར་མདོར་བསྡུས་ནས་བསྟན་པར་བྱ་སྟེ། དེས་ན་ཟློས་པ་མེད་དོ།། 
༼ ༣ ༽དེ་གཉིས་ཀས་བསྟན་བཅོས་ཀྱི་དགོས་འབྲེལ་རྣམ་པར་གཞག་པ། གསུམ་པ་ལ། བསྟན་བཅོས་ཀྱི་དགོས་འབྲེལ་ཡན་ལག་བཞི་ངོས་གཟུང་། དེ་
དག་གིས་ཇི་ལྟར་བསྟན་པའི་ཚུལ། དེ་ལྟར་སྟོན་པའི་དགོས་འབྲེལ་གྱི་ངག་སྨོས་པའི་དགོས་པ་དང་གསུམ་གྱི་དང་པོ་ནི། བསྟན་བཅོས་ཀྱི་བརྗོད་བྱ། དགོས་པ། ཉིང་དགོས། འབྲེལ་བ་སྟེ། བརྗོད་བྱ་ནི། བདེ་གཤེགས་སྲས་ཀྱི་སྡོམ་ལ་འཇུག་པ་ནི། རྟེན་དང་། བསམ་པ་དང་།སྦྱོར་བ་གསུམ་གྱིས་བསྡུས་པ་སངས་རྒྱས་ཀྱི་རྒྱུ་མ་ཚང་བ་མེད་པའོ།། བརྗོད་བྱ་དེ་རྗོད་བྱེད་བསྟན་བཅོས་འདི་ལ་བརྟེན་ནས་བདེ་བླག་ཏུ་རྟོགས་པ་ནི། དགོས་པ། རྟོགས་པ་ལས་ཐོས་བསམ་སྒོམ་གསུམ་གྱི་ཤེས་རབ་སྐྱེས་པའི་རིམ་པས་སྤངས་རྟོགས་མཐར་ཐུག་པའི་སངས་རྒྱས་ཐོབ་པ་ནི། དགོས་པའི་དགོས་པ། བསྟན་བཅོས་སྤྱོད་འཇུག་དང་། དགོས་པ་དེའི་དོན་ལ་མཁས་པ་གཉིས་ཐབས་དང་ཐབས་བྱུང་དུ་འབྲེལ་བ་ནི། འབྲེལ་པ་སྟེ། བརྡའི་སྟོབས་ཀྱིས་ཚིག་ལས་དོན་རྟོགས་པའི་ཕྱིར་རོ།། འགྲེལ་(བི།)པར། བསྟན་བཅོས་དང་ནི་དགོས་པའི་དོན།། འབྲེལ་པའི་གཞི་ནི་གཉིས་ལ་གནས།། དེ་བསྟན་འདུས་པ་དེ་ཡི་ཕྱིར།། དགོས་ལས་ལོགས་ཤིག་མ་བསྟན་ཏོ།། ཞེས་སོ།། འགྲེལ་ཆེན་དུ། བརྗོད་བྱ་རྗོད་བྱེད་ཀྱི་འབྲེལ་པ་ནི། འབྲེལ་པར་བཞེད་དོ།། 
གཉིས་པ་ལ། གཙོ་བོ་དང་ཕལ་པར་བསྟན་པའི་ལུགས་ལྟར་ན། དགོས་འབྲེལ་བཞི་ཕལ་པའི་ཚུལ་དུ་བསྟན་ནས་མཆོད་བརྗོད་བཤད་པར་དམ་བཅའ་གཙོ་བོར་སྟོན་གྱི། གཞན་གཙོ་བོར་སྟོན་ན་མཆོད་བརྗོད་བཤད་པར་དམ་བཅའི་ངག་མ་ཡིན་པར་ཐལ་ཏེ། ངག་གཅིག་གིས་དོན་དུ་མ་གཙོ་བོར་སྟོན་པ་འགལ་བའི་ཕྱིར་རོ།། སྒྲས་ཟིན་མ་ཟིན་ལ་དངོས་བསྟན་ཤུགས་བསྟན་དུ་བྱེད་པ་ལྟར་ན། བདེ་གཤེགས་སྲས་ཀྱི་སྡོམ་ལ་འཇུག་པ་ཞེས་པས་བརྗོད་བྱ་དང་། བརྗོད་པར་བྱ་ཞེས་པས་དགོས་པ་དང་། བདེ་གཤེགས་ཆོས་ཀྱི་སྐུ་མངའ་ཞེས་པས་ཉིང་དགོས་རྣམས་དངོས་སུ་བསྟན་ལ། འབྲེལ་པ་ནི། སྒྲས་མ་ཟིན་པས་ཤུགས་བསྟན་ནོ།། རྔོག་ལོ་ནི། ཁེངས་བསྐྱུངས་པས་དགོས་པ་བསྟན་པར་བཞེད་དེ། འགྲེལ་པ་གསུམ་དང་མི་མཐུན་ནོ།།
གསུམ་པ་ནི། བསྟན་བཅོས་འདི་ལ་བརྗོད་བྱ། དགོས་པ། ཉིང་དགོས། འབྲེལ་པ་བཞི་མེད་དོ་སྙམ་ནས་གཞུང་ལ་མི་འཇུག་པའི་གཉེན་པོར་བཞི་པོ་ཡོད་པར་བསྟན་པས། ཛྙཱ་ན་ཤྲཱི་ལྟར་ན། ཡོད་པར་ངེས་ཤེས་སྐྱེ། སེང་བཟང་དང་ཆོས་མཆོག་ལྟར་ན། དོན་འགྱུར་ཐེ་ཚོམ་སྐྱེ། རྣམ་བཅད་ལ་དེ་ལྟར་མ་རྟོགས་སོགས་ལྡོག་པ་ནི། དགོས་པ།དེ་ལས་གདུལ་བྱ་བསྟན་བཅོས་འདི་ལ་འཇུག་པ་ནི། དགོས་པའི་དགོས་པའོ།། 
༼ གཉིས ༽ཁེངས་སྐྱུངས་ཤིང་བརྩམ་པ་དོན་ཡོད་པར་བསྟན་པ།
གཉིས་པ་ལ། གཞན་དགའ་བར་བྱེད་མི་ནུས་པས་གཞན་དོན་ལ་ཁེངས་སྐྱུངས། རང་གི་དགེ་བ་འཕེལ་བའི་རྒྱུ་ཡིན་པས་རང་དོན་དུ་རྩོམ་པར་བསྟན། རང་དང་སྐལ་བ་མཉམ་པ་གཞན་གྱི་དོན་དུ་འགྱུར་བའི་རེ་བ་ཡོད་པ་གསུམ་གྱི་དང་པོ་ནི། གལ་ཏེ་ལུང་བཞིན་མདོར་བསྡུས་ནས་སྟོན་ན། སྔོན་ཆད་མ་བྱུང་བའི་ལུང་ཞིག་སྟོན་ནམ། བྱུང་བའི་ལུང་ལ་དཔའ་བོའི་སྙན་དངགས་ལྟར་སྡེབ་སྦྱོར་གྱིས་ཁྱད་པར་དུ་བྱས་པ་ཞིག་སྟོན། དེ་ལྟ་མིན་ན། ལུང་ལ་རང་ཉིད་ཀྱིས་ཞུགས་པས་ཆོག་པས་གཞན་འཇུག་པར་མི་འགྱུར་རོ།། ཞེ་ན། དཔེ་ཁ་ཅིག་ལ་ནིའི་སྒྲ་མེད་ཀྱང་། རྒྱ་དཔེ་ལ་ཡོད་པས་ནི་སྟེ། གང་གི་ཕྱིར་ལུང་ལས་ལྷག་པ་སྔོན་ཆད་མ་བྱུང་བ་སྟེ། སྔར་མེད་པ་ཅི་ཡང་སྟེ། ཅུང་ཟད་ཀྱང་བསྟན་བཅོས་འདིར་བརྗོར་པར་བྱར་མེད་པ་ཁོ་ནའོ།། ཞེས་ནིའི་སྒྲ་ཡང་ན་ངེས་གཟུང་དུ་སྦྱར་རོ།། དེར་མ་ཟད། མཁས་པ་དགའ་བར་བྱེད་ནུས་པའི་དོན་དང་ཚིག་བཀོད་པའི་ཁྱད་པར་མཛེས་པའི་སྡེབ་སྦྱོར་མཁས་པའང་བདག་ལ་ཡོད་པ་མ་ཡིན་ཏེ། མི་ཤེས་སོ།། རྒྱུ་མཚན་གཉིས་པོ་དེའི་ཕྱིར་གཞན་དགའ་ནས་འཇུག་པའི་དོན་དུ་བྱའོ་སྙམ་པའི་བསམ་པ་བདག་ལ་མེད་དེ། བདག་ལ་དེའི་ནུས་པ་མེད་པའི་ཕྱིར་རོ།། དཔེ་ཁ་ཅིག་ལས།འདི་མ་བྱས་ཞེས་པ་ལྟར་ན། གཞན་དོན་གཞུང་འདི་ཉེ་བར་སྦྱར་བ་མ་བྱས་སོ།། དེས་དོན་དུ་ལུང་ལས་མ་བྱུང་བ་བརྗོད་ན་ལམ་གོལ། སྙན་དངགས་སྡེབ་སྦྱོར་གྱིས་འཇིག་རྟེན་ལས་འདས་པའི་དོན་ཟབ་མོ་མི་རྟོགས་པས་དེ་གཉིས་སྤངས་པ་དེའི་ཕྱིར་གཞན་འཇིག་རྟེན་ལས་འདས་པའི་དོན་ལ་ཐེ་ཚོམ་གྱི་བསམ་པ་བདག་ལ་མེད་དོ།། ཞེས་འགྲེལ་པར་རོ།། 
གཉིས་པ་ནི། འོ་ན། འདི་ཅིའི་དོན་དུ་རྩོམ་ཞེ་ན། རང་གི་ཡིད་ལ་སྡོམ་ལ་འཇུག་པའམ་བྱང་ཆུབ་སེམས་ཀྱི་སེམས་གོང་ནས་གོང་དུ་བསྒོམ་ཞིང་བསླབ་པའི་ཕྱིར་ངས་ཏེ། བདག་གིས་གཞུང་འདི་བརྩམས་པ་སྟེ། བྱས་པ་ཡིན་ཏེ། གོམས་པ་མཐར་ཕྱིན་ནས་དོན་གསལ་བར་མངོན་དུ་འགྱུར་བའི་ཕྱིར་རོ།། བརྩམས་ཞེས་འདས་པའི་རྐྱེན་བསྟན་པ་ནི། ནང་དུ་ཐུགས་དགོངས་ལ་རྫོགས་པར་བརྩམས་པའི་དབང་དུ་བྱས་པའོ།། འོ་ན། རང་གི་ཡིད་ལ་བསྒོམ་པའི་ཕྱིར་གཞུང་རྩོམ་པར་མི་རིགས་ཏེ། རང་གིས་མ་རྟོགས་ན་བརྩམ་མི་ནུས། རྟོགས་ན་བརྩམ་མི་དགོས་ཏེ། རྩོམ་པ་ནི། གཡེང་བའི་རྒྱུ་ཡིན་པའི་
ཕྱིར་རོ།། ཞེ་ན། ཐོས་པ་ཙམ་གྱིས་རྟོགས་ཀྱང་ཉོན་མོངས་སྤོང་མི་ནུས་ཤིང་ནན་ཏན་མ་བྱས་ན། དེ་ཉིད་ཀྱང་བརྗེད་པར་འགྱུར་རོ།། དེས་ན་དལ་འབྱོར་རྙེད་དཀའ་སོགས་དང་། བྱང་ཆུབ་སེམས་ཀྱི་ཕན་ཡོན་ལ་སོགས་པའི་གཞུང་རྣམས་ལ་རིམ་པ་བཞིན་དུ་འདྲིས་པས་དགེ་བ་སྟེ། བྱང་ཆུབ་ཀྱི་སེམས་བསྒོམ་ཞིང་བསྐྲུན་པའི་ཕྱིར་བདག་གི་དད་པ་སྟེ། མ་དད་པའི་གཉེན་པོ་སེམས་དང་བ་སྟེ་དེའི་ཤུགས་ཏེ། སྟོབས་ཀྱི་རྒྱུན་ནམ་དེ་ལས་ཆོས་ཉིད་རྟོགས་པའི་ཤུགས་གཞུང་འདི་དག་གིས་ཀྱང་གོང་ནས་གོང་དུ་འཕེལ་བར་འགྱུར་རོ།། རེ་ཞིག་ཅེས་པ། རང་དོན་དུ་འགྱུར་བ་ཐོག་མར་བསྟན་ནས་གཞན་དོན་ལ་རེ་བ་ཡོད་པ་ཕྱི་ནས་འཆད་ཅེས་པའོ།། 
གསུམ་པ་ནི། ཅི་སྟེ་ཞེས་པ་ནི། རང་དོན་ལས་གཞན་དོན་དུ་ཡང་སྲིད་པར་སྟོན་པ་སྟེ། བདག་དང་སྐལ་བ་སྟེ། ཁམས་མཉམ་པའམ་རིགས་མཚུངས་པ་གཞན་གྱིས་ཀྱང་གཞུང་གི་དོན་འདི་དག་མཐོང་ཞིང་རྟོགས་ན། དེ་དག་ཀྱང་དགེ་བ་སྒོམ་པར་བྱེད་པའི་ཕྱིར་དོན་ཏེ། དགོས་པ་ཡོད་པ་ཅན་དུ་འགྱུར་རོ།། འདི་དག་གིས་གཞན་དོན་རྒྱ་ཆེན་པོ་འགྲུབ་པའི་ང་རྒྱལ་གྱི་ཁེངས་པ་ནི་མེད་ཀྱི། གཞན་ལ་ཕན་པའི་རེ་བ་ནི་ཡོད་པ་ཉིད་དུ་བསྟན་ཅིང་གདུལ་བྱ་རྣམས་ལ་ཡང་རྩོམ་པའི་ཚུལ་ལ་བསླབ་པའི་དོན་ཏོ།། 


༼དང་པོ་བྱང་ཆུབ་སེམས་ཀྱི་ཕན་ཡོན་གྱི་ལེའུ།༽
གཉིས་པ། འཇུག་བྱ་བསྟན་བཅོས་ཀྱི་རང་བཞིན་བཤད་པ།
༼ གཅིག ༽སྤྱིའི་རྣམ་གཞག།
གཉིས་པ་ལ། སྤྱིའི་རྣམ་པར་གཞག་པ་དང༌། བསྟན་བཅོས་ཀྱི་རང་བཞིན་གཏན་ལ་དབབ་པ་གཉིས་ཀྱི་དང་པོ་ནི། སློབ་དཔོན་ནག་པོ་པས་ཚིགས་བཅད་དང་པོ་གསུམ་གྱིས་བསྟན་བཅོས་འབྱུང་བའི་རྒྱུ་དང༌། ལེའུ་དང་པོ་གསུམ་དང་བསྔོ་བའི་ལེའུས་སྦྱིན་པ། ལེའུ་བཞི་པ་དང་ལྔ་པས་ཚུལ་ཁྲིམས། དྲུག་པ་སོགས་ཀྱིས་ཕར་ཕྱིན་བཞི་སྟེ། ཕར་ཕྱིན་དྲུག་བསྟན་པ་དང༌། མཇུག་བཀའ་དྲིན་དྲན་པའི་ཕྱག་དང་གསུམ་གྱིས་བསྟན་བཅོས་ཀྱི་ལུས་བསྡུས་པར་བཞེད་མོད་ཀྱི། ལེའུ་དང་པོ་གསུམ་གྱིས་སྦྱིན་པ་ཞར་བྱུང་དུ་བསྟན་གྱི། བརྗོད་བྱའི་གཙོ་བོར་སེམས་བསྐྱེད་བསྟན་པའི་ཕྱིར་དང་། བསྔོ་བ་ཡང་
བརྩམས་པའི་རྗེས་ཀྱི་བྱ་བར་གཞུང་ལས་གསལ་བའི་ཕྱིར་རོ།། ཡང་སློབ་དཔོན་བཻ་རོ་ཙ་ན་རཀྵི་ཏས། དལ་འབྱོར་ཞེས་སོགས་ནས་དང༌། ཤེར་འབྱུང་དང་དགེ་བ་ལྷས་ཇི་ལྟར་མཚན་མོ་ཞེས་སོགས་མན་ཆོད་ནས་བྱང་ཆུབ་སེམས་ཀྱི་ཕན་ཡོན་ལ་འཆད་མོད་ཀྱི། བི་བྷཱ་ཏིའི་འགྲེལ་པ་དང་། བོད་ཀྱི་བླ་མ་དག་གིས་རྟེན་དུ་འཆད་པ་ཉིད་རིགས་ཏེ། བྱང་ས་ལས། རིགས་ནི། སྐལ་བ་དང་ལྡན་པའི་གཞི་ཞེས་བྱའོ།། ཞེས་དང༌། དང་པོར་སེམས་བསྐྱེད་པ་ནི། བྱང་ཆུབ་སེམས་དཔའི་སྤྱོད་པ་ལ་སྦྱོར་བ་དེའི་གཞི་ཞེས་བྱའོ།། བྱང་ཆུབ་སེམས་དཔའི་སྤྱོད་པ་ལ་སྦྱོར་བ་དེ་ནི། བྱང་ཆུབ་ཆེན་པོ་ཡོངས་སུ་རྫོགས་པ་
དེའི་གཞི་ཞེས་བྱའོ།། ཞེས་གསུངས་པ་ལྟར་སྐལ་བ་དང་ལྡན་པའི་གཞི་རང་བཞིན་གྱིས་གནས་པ་དང༌། ཡང་དག་པར་སྒྲུབ་པའི་རིགས་གཉིས་དངོས་སུ་མ་གསུངས་ཀྱང་གོང་དུ་བདག་དང་སྐལ་བ་མཉམ་པ་ཞེས་པའི་སྐད་དོད་ལ། ཁམས་མཉམ་པ་ཡོད་ཅིང༌། ཁམས་ནི། རིགས་ཡིན་པས་དེས་མཚོན་ན། རིགས་དེ་དང་ལྡན་པའི་གང་ཟག་གི་ལུས་ཀྱི་རྟེན་དལ་འབྱོར་རྙེད་དཀའ་བ་སྟོན་པ་ལ་ཚིགས་བཅད་གཅིག་གོ། བསམ་པའི་རྟེན་དགེ་བློ་འབྱུང་དཀའ་བར་བསྟན་པ་ལ་ཚིགས་བཅད་གཅིག་སྟེ། དེ་གཉིས་གཞུང་ཉུང་བས་ལེའུ་ལོགས་སུ་མེད་དོ།། ཕྱིན་དྲུག་གི་སྤྱོད་པ་ལ་སྦྱོར་བའི་གཞི་སེམས་བསྐྱེད་པ་ལ། བྱང་ཆུབ་སེམས་ཀྱི་ཕན་ཡོན་མཐོང་ནས་ཆོས་ལ་མོས་ཤིང་སེམས་བསྐྱེད་སྐྱེ་བས། ཕན་ཡོན་གྱི་ལེའུ་དང༌། ལེའུ་གཉིས་པ་དང་གསུམ་པས་སྦྱོར་དངོས་
མཇུག་གསུམ་གྱིས་བྱང་ཆུབ་ཏུ་སེམས་བསྐྱེད་པའི་ཆོ་ག་བསྟན་ནོ།། བྱང་ཆུབ་ཆེན་པོ་འགྲུབ་པའི་གཞི་ཕར་ཕྱིན་དྲུག་གི་སྤྱོད་པ་ལ། སྦྱིན་པ་ནི། ལུས་ལོངས་སྤྱོད་དགེ་བ་རྣམས་སེམས་ཅན་གྱི་དོན་དུ་བཏང་བས་སྦྱིན་པ་བསྟན་ལ། གཞན་ཡང༌། དཀོན་མཆོག་མཆོད་པ་སོགས་གཞུང་སྔ་ཕྱི་བར་སྐབས་བར་སྐབས་སུ་བསྟན་པའི་ཕྱིར་རོ།། ལེའུ་ལོགས་སུ་མེད་ཀྱང་དོན་རྒྱས་པར་ཡོད་དོ།། ལེའུ་གཉིས་པ་དང་གསུམ་པ་ནས་བཤད་པ་ལྟར། སྡོམ་པ་བླངས་ནས་ལེའུ་བཞི་པ་ལྔ་པ་གཉིས་ཀྱིས་བསླབ་པ་དང་སེམས་སྲུང་བའི་ཐབས་བསྟན་པའི་སྒོ་ནས་ཚུལ་ཁྲིམས་བསྟན། ལེའུ་ལྷག་མ་བཞིས་རང་མིང་གིས་བསྟན་པས་ཕྱིན་དྲུག་རྫོགས་པར་བསྟན་ཅིང་། དེས་བྱང་ཕྱོགས་སོ་བདུན་ཡང་བསྡུས་ཏེ་བསྟན་ཏོ།། ལེའུ་བཅུ་པ་ནི། དགེ་བ་བསྔོ་ཞིང་དཀའ་དྲིན་གྱི་ཕྱག་འཚལ་བས་བཤད་པ་མཐར་ཕྱིན་པའི་བྱ་བ་བསྟན་པའོ།། 
༼ གཉིས ༽བསྟན་བཅོས་ཀྱི་རང་བཞིན་གཏན་ལ་དབབ་པ།
༼ ༡ ༽ སྐལ་བ་དང་ལྡན་པའི་གཞི་རིགས་དང་ལྡན་པའི་རྟེན་རྙེད་པར་དཀའ་བ།
༼ ༡ ༽ ལུས་ཀྱི་རྟེན་རྙེད་དཀའ་བའི་དལ་འབྱོར་ཐོབ་དུས་སུ་བརྩོན་པར་གདམས་པ།
༼ ༡ ༽ དལ་འབྱོར་ངོས་བཟུང་བ།
གཉིས་པ་ལ། སྐལ་བ་དང་ལྡན་པའི་གཞི་རིགས་དང་ལྡན་པའི་རྟེན་རྙེད་དཀའ་བ་དང་། སྤྱོད་པ་ལ་སྦྱོར་བའི་གཞི་བྱང་ཆུབ་ཏུ་སེམས་བསྐྱེད་པ་དང་། བྱང་ཆུབ་ཆེན་པོ་འགྲུབ་པའི་གཞི་བསླབ་པ་རྗེས་སུ་སྒྲུབ་པ་དང་གསུམ་གྱི་དང་པོ་ལ། ལུས་ཀྱི་རྟེན་རྙེད་དཀའ་བའི་དལ་འབྱོར་ཐོབ་དུས་སུ་བརྩོན་པར་གདམས། བསམ་པའི་རྟེན་དགེ་བློ་འབྱུང་དཀའ་བས་འབད་པར་གདམས་པ་གཉིས་ཀྱི་དང་པོ་ལ། དལ་འབྱོར་ངོས་གཟུང་། དེ་རྙེད་དཀའ་བར་བསྟན། རྙེད་དུས་སུ་ཕན་པ་བསྒྲུབ་པའི་དོན་དུ་བརྩོན་པར་གདམས་པ་དང་གསུམ་གྱི་དང་པོ་ནི། སེམས་ཅན་དམྱལ་བ་ནི། ཚ་གྲང་གི་སྡུག་བསྔལ་དཔག་ཏུ་མེད་པས་གཟིར། ཡི་དྭགས་ནི། བཀྲེས་སྐོམ་གྱི་སྡུག་བསྔལ་ཡ་ང་བས་གདུངས། དུད་འགྲོ་ནི། ཕན་ཚུན་གཅིག་ལ་གཅིག་ཟ་དང་བཀོལ་གསོད་ཀྱི་སྡུག་
བསྔལ་དང་གཏི་མུག་གི་རི་ཆེན་པོས་ནོན་པས་ཆོས་སྒྲུབ་ཏུ་མི་ཁོམ་མོ། ལྷ་ཚེ་རིང་པོ་ལ།བི་བྷཱ་ཏིས། ཏིང་ངེ་འཛིན་གྱིས་བརྒྱལ་བ་དང་། ཐོག་མར་ལོག་ལྟས་དགེ་བའི་རྩ་བ་གཅོད་ཟེར་བ་དང་། ཀོངྐན་པའི་མཁས་པ་དག །དེས་སྐྱེས་པའི་ཚེ་དགྲ་བཅོམ་པར་ང་རྒྱལ་བྱེད་ལ། འཆི་ཁར་ལོག་ལྟ་སྐྱེས་ནས་དམྱལ་བར་ལྟུང་ཟེར་བ་ནི། མི་འཐད་དེ་དེར་ཚོགས་དྲུག་འཁོར་བཅས་འགག་པའི་ཕྱིར་ཏིང་ངེ་འཛིན་གྱིས་བརྒྱལ་བ་དང༌། དགྲ་བཅོམ་པར་ང་རྒྱལ་བྱེད་པར་མི་འཐད་ལ། ཁམས་གོང་མའི་རྟེན་ལ་མི་དགེ་བ་མི་འབྱུང་ཞིང༌། མཛོད་དུ། སྐྱེས་པ་བུད་མེད་ཀྱིས་གཅོད་དོ།། ཞེས་གླིང་གསུམ་གྱི་སྐྱེས་པ་དང་།བུད་མེད་ལྟ་བ་སྤྱད་པའི་བསམ་པ་ཅན་གྱིས་དགེ་རྩ་གཅོད་ནུས་ཀྱི། དེ་ལས་གཞན་གྱིས་དགེ་རྩ་གཅོད་མི་ནུས་པར་བཤད་པས་དེ་འཆི་ཁར་ལོག་ལྟ་སྐྱེས་ནས་དགེ་རྩ་གཅོད་པའང་མི་རིགས་སོ།། ཤཱནྟི་པས་(མདོ་བཏུས་འགྲེལ་པར།) ལུས་དེ་ཞི་བ་དང་ཚེ་ཟད་པའི་ཚེ་ལོག་པར་ལྟ་བའི་ཕྱིར་རོ་ཞེས་པ་ནི། བསྒྲིབས་ལ་ལུང་མ་བསྟན་གྱི་ལོག་ལྟ་ལ་དགོངས་ཀྱི།མི་དགེ་བའམ་དགེ་རྩ་གཅོད་པའི་ལོག་ལྟ་ལ་དགོངས་པ་མིན་ཏེ། ཡིན་ན། སྐྱོན་སྔ་མས་རེག་པས་སོ།། དེས་ན་བཤེས་སྤྲིང་འགྲེལ་པར། ཚེ་རིང་ལྟ་ཉིད་གང་ཡང་རུང་བར་ནི་སྐྱེ་བ་ཞེས་བྱ་བ་ནི། འདུ་ཤེས་མེད་པ་དག་དང་། གཟུགས་མེད་པ་རྣམས་སུའོ་ཞེས་སོགས་གཞུང་དུ་མ་ལས་འབྱུང་བའི་ཕྱིར་འདུ་ཤེས་མེད་པ་པའི་སེམས་ཅན་ནི། འདུ་ཤེས་མེད་པའི་སྙོམས་འཇུག་བསྒོམས་པས་བསམ་གཏན་བཞི་པའི་གནས་གཞན་འབྲས་བུ་ཆེ་བའི་ཕྱོགས་གཅིག་ཏུ་སྐྱེས་པའི་ཚེ་འདུ་ཤེས་མི་བརྟན་པ་འབྱུང་སྟེ། དེས་འདུ་ཤེས་ཕྱི་མ་འབྱུང་བའི་ས་བོན་ལ་གནོད་པ་བྱས་པས་ཚོགས་དྲུག་འཁོར་བཅས་འགག་པ་སྟེ། འདུ་ཤེས་སྐྱེས་ནས་འཆི་འཕོ་བར་འགྱུར་རོ།། དེ་ནི་ཚོགས་དྲུག་འགག་པས་ཆོས་སྒྲུབ་ཏུ་མི་ཁོམ་པའོ།། གཟུགས་མེད་དུ་སྐྱེས་པའི་སོ་སྐྱེ་ནི། སྔར་ནི་འཕགས་པའི་ལམ་མ་ཐོབ་ལ། འཕགས་ལམ་ལ་སྦྱོར་བའི་རྟེན་དུ་མི་རུང་ཞིང་ཆོས་ཉན་པ་མེད་པས་མི་ཁོམ་པའོ།། དེ་ལྟར་བཞི་ནི། སངས་རྒྱས་ཀྱིས་ཆོས་གསུངས་ཀྱང་དགེ་བ་བསྒྲུབ་པའི་གནས་མིན་ན། མཐའ་འཁོབ་ཀྱི་མི་དང༌། རྐུ་འཕྲོག་བྱེད་པ་དང་། ཀླ་ཀློ་བརྣབ་སེམས་ཅན་དང་། གནོད་སེམས་ཅན་གང་དུ་འཁོར་རྣམ་བཞི་མི་འོང་བའི་ནང་དུ་སྐྱེས་པ་དང་། ཆོས་ཡོད་པའི་མིར་སྐྱེས་ཀྱང་གླེན་པ་དང་ལྐུགས་པར་གྱུར་ཏེ་ཆོས་མི་གོ་བ་དང་། གོ་ཡང་རྒྱུ་འབྲས་མེད། དཀོན་མཆོག་གསུམ་མེད་པར་ལྟ་བའི་ལོག་ལྟ་ཅན་དང༌།དེ་རྣམས་མེད་ཀྱང་སངས་རྒྱས་འཇིག་རྟེན་དུ་བྱོན་ནས་ཆོས་གསུངས་པ་མེད་པའི་དུས་ཀྱི་མིར་སྐྱེས་པ་ནི། འཇིག་རྟེན་ལས་འདས་པའི་གདམས་ངག་མེད་པ་སྟེ།
དེ་ལྟར་མིས་བསྡུས་པ་བཞི་དང་བརྒྱད་ནི་མི་ཁོམ་པ་སྟེ་འགྲེལ་པར། དམྱལ་བ་ཡི་དྭགས་དུད་འགྲོ་དང༌།། ཀླ་ཀློ་ཚེ་རིང་ལྷ་དང་ནི།། ལོག་ལྟ་སངས་རྒྱས་ཀྱིས་སྟོངས་པ།། ལྐུགས་པ་འདིར་ནི་མི་ཁོམ་བརྒྱད།། ཅེས་ཏེ། ལུང་(གཅིག་ལས་འཕྲོས་པའི།)ལས། དགེ་སློང་དག་མི་ཁོམ་པ་བརྒྱད་པོ་འདི་དག་ནི། གང་ཟག་ཚངས་པར་སྤྲོད་པ་ལ་གནས་པའི་དུས་མ་ཡིན་ནོ།། བརྒྱད་གང་ཞེ་ན། ཞེས་སོགས་རྒྱས་པར་གསུངས་པ་ལྟ་བུའོ།། མི་ཁོམ་པ་བརྒྱད་སྤངས་པའི་མི་ནི། དལ་བ་སྟེ། ལུང་གཅིག་ལས་འཕྲོས་པའི། ལས་གང་ཟག་ཚངས་པར་སྤྱོད་པ་ལ་གནས་པའི་དལ་བའི་དུས་ནི། གཅིག་སྟེ། དེ་བཞིན་གཤེགས་པ་འཇིག་རྟེན་འདིར་བྱུང་ལ་ཆོས་ཀྱང་སྟོན་ཏེ་ཞེས་སོགས་མི་སྐྱོན་བཞི་དང་བྲལ་བ་ལ་དལ་བར་བཤད་ཅིང་ཚངས་པར་སྤྱོད་པ་ནི། རྟོགས་བྱ་དོན་དམ་པའི་ཆོས་སུ་ཤཱནྟི་པས་བཤད་ཅིང་། དེ་སྒྲུབ་ཏུ་ཁོམ་པས་ན། དལ་བའོ།། ཁ་དགེ་བ་ལྟ། ཅིག་སྡོམ་པ་ཆགས་པ་ལ་དལ་བ་འདོད་པ་ལྟར་ན། སངས་རྒྱས་མ་བྱོན་པའི་དུས་ཀྱི་མི་ལའང་བསམ་གཏན་གྱི་སྡོམ་པ་ཆགས་པས་ཧ་ཅང་ཐལ་ལོ།། དལ་བ་དེའི་ཡོན་ཏན་ཕུན་སུམ་ཚོགས་པ་ནི། འབྱོར་བ་སྟེ། དལ ཕུན་སུམ་ཚོགས་པས་དལ་འབྱོར་རོ།། ཡང་ན། མི་ཁོམ་བརྒྱད་སྤངས་པས་དལ་བ་ཡིན་ལ། འབྱོར་བ་ནི། བཅུ་སྟེ། མདོ་སྡེ་(སངས་རྒྱས་སྙིང་པོ།)ལས། དགེ་སློང་དག །དལ་འབྱོར་ནི། རྣམ་པ་བཅུ་སྟེ། གཞན་གྱི་འབྱོར་བ་ལྔ་དང་།རང་གི་འབྱོར་བ་ལྔའོ།། ཞེས་གསུངས་པ་ལ། རང་འབྱོར་ལྔ་ནི། མིར་གྱུར་པ། ཡུལ་དབུས་སུ་སྐྱེས་པ། དབང་པོ་ཚང་བ། གནས་ལ་དད་པ། ལས་ཀྱི་མཐའ་མ་ལོག་པ་ལྔ་སྟེ། དེ་ལ་མིར་གྱུར་པ་ནི། སྐྱེས་པའམ་བུད་མེད་ཀྱི་མཚན་དང་ལྡན་པར་སྐྱེས་པ་སྟེ། ཟ་མ་མ་ནིང་ནི། ལམ་སྐྱེ་བའི་རྟེན་དུ་མི་རུང་བའི་ཕྱིར་རོ།། གང་དུ་འཁོར་རྣམ་བཞི་དང་འཕགས་པ་དག་འགྲོ་བའི་ཡུལ་དབུས་ཀྱི་མིར་སྐྱེས་པ་དང༌། མིག་ལ་སོགས་པའི་དབང་པོ་དང་ཡན་ལག་ཉིང་ལག་ཚང་ཞིང་གླེན་ལྐུགས་མ་ཡིན་པས་དགེ་ཕྱོགས་སྒྲུབ་པའི་སྐལ་བ་ཡོད་པ་དང༌། འཇིག་རྟེན་ལས་འདས་མ་འདས་ཀྱི་དཀར་ཆོས་ཐམས་ཅད་སྐྱེ་བའི་གནས་སངས་རྒྱས་ཀྱི་ཆོས་འདུལ་བ་ལ་དད་ཅིང་དང་བ་ནི། ཉོན་མོངས་པའི་དྲི་མ་དང་རྙོག་པ་ཐམས་ཅད་དང་བྲལ་བའི་ཕྱིར་རོ།། ཚེ་འདི་ལ་མཚམས་མེད་ལྔ་བྱས་ན། མྱ་ངན་ལས་འདའ་བ་དང་འཕགས་ལམ་བསྐྱེད་པའི་སྐལ་བ་མེད་པས་ལས་ཀྱི་མཐའ་ལོག་པ་ཡིན་ལ། དེ་ལྔ་མ་བྱས་ཤིང་བྱེད་དུ་མ་བཅུག་པ་སྟེ། དེ་ལྟར་ཡན་ལག་ལྔ་པོས་བདག་ཉིད་ཀྱི་ལུས་འབྱོར་བར་བྱེད་པས་རང་འབྱོར་རོ།། གཞན་འབྱོར་ལྔ་ནི། སངས་རྒྱས་འབྱུང་བ་དང༌། དམ་པའི་ཆོས་སྟོན་པ་དང་།ཆོས་བསྟན་པ་རྣམས་གནས་པ་དང་། ཆོས་གནས་པ་རྣམས་རྗེས་སུ་འཇུག་པ་དང་། གཞན་གྱི་ཕྱིར་སྙིང་བརྩེ་བར་བྱེད་པའོ།། སེམས་བསྐྱེད་ཚོགས་རྫོགས་ནས་བླ་མེད་བྱང་ཆུབ་ཏུ་སངས་རྒྱས་པ་ནི། སངས་རྒྱས་འབྱུང་བའོ།། དམ་པ་སངས་རྒྱས་དང་།དེའི་ཉན་ཐོས་རྣམས་ཀྱིས་བསྟབས་ཤིང་བསྟན་པའམ་བསྔགས་པ་ཡིན་པས་དམ་པའི་ཆོས་ཏེ། བདེན་བཞི་ལས་བརྩམས་ནས་གསུང་རབ་ཡན་ལག་བཅུ་གཉིས་ཀྱི་ཆོས་བཤད་པ་ནི། ཆོས་སྟོན་པའོ།། ཆོས་བསྟན་ནས་མྱ་ངན་ལས་འདས་ཀྱི་བར་དུས་ཇི་སྲིད་དུ་སྒྲུབ་པ་མི་ཉམས་པ་དང་དམ་པའི་ཆོས་མི་ནུབ་པ་ཡིན་ཏེ། དེ་ཡང་དོན་དམ་པའི་ཆོས་མངོན་སུམ་དུ་བྱ་བའི་ཚུལ་གྱིས་གནས་པ་ནི། དམ་པའི་ཆོས་གནས་པའོ།། ཆོས་རྟོགས་པ་རྣམས་ཀྱིས་སྐྱེ་བོ་རྣམས་ལ་ཆོས་མངོན་སུམ་དུ་བྱ་བའི་སྐལ་བ་ཡོད་པར་རིག་ནས་ཇི་ལྟར་རྟོགས་པ་ཁོ་ན་དང་རྗེས་སུ་མཐུན་པའི་གདམས་པ་དང་རྗེས་སུ་བསྟན་པ་ལ་རྗེས་སུ་འཇུག་པར་བྱེད་པ་ནི། ཆོས་གནས་པ་རྣམས་རྗེས་སུ་འཇུག་པའོ།། སྦྱིན་པ་པོ་དང་སྦྱིན་བདག་གཞན་གྱིས་ཆོས་གོས་དང་བསོད་སྙོམས་སོགས་འཚོ་བའི་ཡོ་བྱད་རྐྱེན་དུ་འབབ་པ་དག་གིས་ཆོས་བྱེད་པ་རྣམས་ལ་བཀུར་སྟི་བྱེད་པ་ནི། གཞན་གྱི་
ཕྱིར་སྙིང་བརྩེ་བར་བྱེད་པ་སྟེ། དེ་ལྟར་གཞན་འབྱོར་ལྔ་ནི། རང་འབྱོར་གྱི་རྒྱུ་ཡིན་ལ། དེ་ལྟར་བཅུ་ནི། འབྱོར་བ་སྟེ། འགྲེལ་(བི་བྷཱུ་ཏིའི།)པར། དབུས་སུ་མི་ལུས་དབང་པོ་ཚང་།། མཚམས་མེད་ལྔ་བྲལ་གནས་ལ་གུས།། བདེ་གཤེགས་ཆོས་གསུངས་བསྟན་པ་གནས།། བཤེས་གཉེན་ཟས་གོས་ལུས་ལས་རུང༌།། ཞེས་སོ།། དེ་ལྟར་མདོ་དང་། བསྟན་བཅོས་མཁན་པོ་ཤེས་འབྱུང་བློ་གྲོས་སོགས་ཁ་ཅིག་གིས་མི་ཁོམ་པ་བརྒྱད་ལས་ལྡོག་པའི་མི་ལ་དལ་འབྱོར་དུ་འདོད་པ་སྟེ། མི་ཁོམ་བརྒྱད་སྤངས་ཙམ་དལ་བ་མ་ཡིན་ཏེ། དངོས་མེད་བཞིན། མི་ཁོམ་བརྒྱད་བྲལ་གྱི་མི་ལ་འབྱོར་བ་ཚང་སྟེ། མིར་སྐྱེས་པས་མི་ཉིད་དང་། ཀླ་ཀློ་སོགས་ཀྱི་ནང་དུ་མ་སྐྱེས་པས་ཡུལ་དབུས་སུ་སྐྱེས་པ་དང་།གླེན་པ་སོགས་མ་ཡིན་པས་དབང་པོ་ཚང་བ་དང༌། ལོག་ལྟ་ཅན་མ་ཡིན་པས་གནས་ལ་དད་པ་དང་། ལས་ཀྱི་མཐའ་མ་ལོག་པ་ཡང་བསྟན་པར་ཤཱནྟི་པས་བཤད་ལ། ཆོས་དང་འཁོར་རྣམ་བཞིས་ཁྱབ་པའི་ཡུལ་དབུས་སུ་སྐྱེས་པས་གཞན་འབྱོར་ལྔ་ཡང་བསྡུས་པར་བཞེད་དོ།། 
བོད་ཀྱི་བླ་མ་ཁ་(ཁྲོ།)ཅིག །དལ་བ་ལ་འབྱོར་བས་མ་ཁྱབ་སྟེ། སུམ་ཅུ་རྩ་གསུམ་གྱི་ལྷ་དང་། མཚམས་མེད་བྱས་པའི་མི་དང་ལོང་བ་བཞིན་ཞེས་སོ།། མདོ་དང་སློབ་དཔོན་ཁ་ཅིག་གིས་འབྱོར་བ་བཅུ་ལྡན་ལ་དལ་འབྱོར་དུ་བཞེད་དེ། མི་ཁོམ་བརྒྱད་སྤངས་པ་ནི། དེའི་ནང་དུ་འདུས་པའི་ཕྱིར་རོ།། བི་བྷཱུ་ཏི་(ཤཱནྟི་པ།) སོགས། ཁ་ཅིག་གིས། མི་ཁོམ་བརྒྱད་སྤངས་ཤིང་འབྱོར་བ་བཅུ་དང་ལྡན་པ་ལ་དལ་འབྱོར་དུ་བཞེད་དོ།། མི་ཁོམ་བརྒྱད་བྲལ་དགག་པ་དང་། འབྱོར་བ་བཅུ་ལྡན་སྒྲུབ་པའི་ཡོན་ཏན་ཡིན་པའི་ཕྱིར་ཟློས་པ་ནི་མེད་དོ།། 




༼ ༢ ༽ དེ་རྙེད་པར་དཀའ་བ།
གཉིས་པ་ནི། སྒྲུབ་པའི་རྟེན་དལ་འབྱོར་འདི་ནི་རྙེད་པ་སྟེ། ཐོབ་པ་ཤིན་ཏུ་སྟེ་མཆོག་ཏུ་དཀའ་བ་ཡིན་ཏེ། ཆེས་ཆེར་དཀོན་པའི་དོན་ཡིན་པའི་ཕྱིར། དེ་ཡང་རྟེན་མི་ལུས་ཙམ་ཞིག་ཀྱང་རྙེད་པར་དཀའ་སྟེ། གང་ནས་དཀའ་ན། ངན་སོང་གསུམ་མམ་ཁྱད་པར་དུ་དུད་འགྲོའི་གནས་ནས་སོ།། གང་གིས དཀའ་ན། མི་ནི། རྒྱུ་དགེ་བ་ལ་ལྟོས་ལ་དེར་དགེ་བློ་སྐྱེ་དཀའ་ཞིང་། སྐྱེས་ཀྱང་སྒྲུབ་པའི་ཐབས་མི་ཤེས། ཤེས་ཀྱང་སྒྲུབ་པའི་དབང་མེད་ཅིང་སྡུག་བསྔལ་གྱི་ཁུར་གྱིས་ནོན་པའི་ཕྱིར་རོ།། ཤཱནྟི་པ་ན་རེ། དུད་འགྲོའི་སྐྱེ་གནས་སུ་སྐྱེས་པའི་ཚེ་ཤིན་ཏུ་གཏི་མུག་པར་གྱུར་པའི་ཕྱིར་དཀའ་བ་ཡིན་གྱི། བ་ལ་སོགས་པར་རྟོག་པ་ཤས་ཆེ་ཞིང་སྐྱོ་བ་སྐྱེ་བས་ཐར་སླ་ལ། མིར་སྐྱེས་ན། སངས་རྒྱས་ལ་མེ་ཏོག་གཅིག་ཕུལ་བས་ཀྱང་མྱ་ངན་ལས་འདའ་ན། མི་ལུས་ཐོབ་པ་ལྟ་ཅི་སྨོས་པའི་ཕྱིར་དང་། དགེ་བཅུ་དང་ལྡན་པས་མི་ལུས་མི་དཀའོ།། གསུང་སྟེ། ངན་སོང་ནས་སྒྲུབ་པ་ཙམ་དུ་མི་དཀའ་མོད། ཤིན་ཏུ་སླ་བ་ནི་མ་ཡིན་ཏེ། དེ་འདྲའི་དགེ་བློ་འབྱུང་དཀའ་བའི་ཕྱིར་དང་། དེ་ལྟ་མ་ཡིན་ན། འགའ་ཡང་མིར་མ་སྐྱེས་པ་མེད་པས་མི་ལུས་བརྒྱུད་མ་ཁོ་ནར་ཐོབ་ཕར་ཐལ་བས་སོ།། འོ་ན། ངན་སོང་དུ་ལན་གཅིག་སྐྱེས་ནས་མི་ལུས་ཡེ་མི་ཐོབ་པར་མི་འགྱུར་རམ། ཞེ་ན། དེར་སྐྱེ་བའི་ལས་སྟོབས་ཅན་རྣམས་ཟད། བདེ་འགྲོར་སྐྱེ་བའི་ལས་སྐྱེས་ནས་མྱོང་འགྱུར་དང་། ལན་གྲངས་གཞན་ལ་མྱོང་འགྱུར་དུ་ངེས་པ་དང་། མ་ངེས་པའི་ལས་ལ་སྐྱེ་བ་སྲིད་པ་ཙམ་སྟེ། ལུང་(ཡང་དག་
པར་བསྟན་པའི།)ལས། དགེ་སློང་དག །འདི་ལྟ་སྟེ། དཔེར་ན། ས་ཆེན་པོ་འདི་ཆུ་འབའ་ཞིག་ཏུ་གྱུར་ལ། དེའི་ནང་དུ་མི་ཞིག་གིས་ཤིང་བུ་ག་གཅིག་པ་ཞིག་བོར་ཏེ། དེ་ཤར་གྱི་རླུང་གིས་ནི་ནུབ་ཕྱོགས་སུ་ཕུལ། ནུབ་ཀྱི་རླུང་གིས་ནི་ཤར་ཕྱོགས་སུ་ཕུལ། བྱང་གི་རླུང་གིས་ནི་ལྷོ་ཕྱོགས་སུ་ཕུལ། ལྷོའི་རླུང་གིས་ནི་བྱང་ཕྱོགས་སུ་ཕུལ་ལ། དེ་ན་རུལ་སྦལ་ཞར་བ། ཚེ་ལོ་བརྒྱ་ཕྲག་དུ་མ་ཐུབ་པ། ལོ་བརྒྱ་ཕྲག་དུ་མར་འཚོ་བ། ལོ་བརྒྱ་འདས་ཤིང་ལན་གཅིག་སྟེང་དུ་འབྱུང་བ་དེ་བུ་ག་གཅིག་པའི་ཤིང་དེར་མགྲིན་པ་འཇུག་ན། དགེ་སློང་དག། འདི་ཇི་སྙམ་དུ་སེམས། རུས་སྦལ་ཞར་བ། ཚེ་ལོ་བརྒྱ་ཕྲག་དུ་མ་ཐུབ་པ། ལོ་བརྒྱ་ཕྲག་དུ་མར་འཚོ་བ། ལོ་བརྒྱ་འདས་ཤིང་ལན་གཅིག་སྟེང་དུ་འབྱུང་བ་དེས། ཤིང་བུ་ག་གཅིག་པའི་ཤིང་དེར་མགྲིན་པ་ཆུད་དམ། བཅོམ་ལྡན་འདས་ལ་དགེ་སློང་དེ་དག་གིས་གསོལ་བ། བཅོམ་ལྡན་འདས། སྟེས་ན་འགྱུར་ལགས་སོ།། བདེ་བར་གཤེགས་པ། སྟེས་ན་འགྱུར་ལགས་སོ།། རུས་སྦལ་ཞར་བ། ཚེ་ལོ་བརྒྱ་ཕྲག་དུ་མ་ཐུབ་པ། ལོ་བརྒྱ་ཕྲག་དུ་མར་འཚོ་བ། ལོ་བརྒྱ་འདས་ཤིང་ལན་གཅིག་སྟེང་དུ་འབྱུང་བ་དེས། ཤིང་བུ་ག་གཅིག་པ་དེར་མགྲིན་པ་ཆུད་ཀྱང་གདའ། མི་ཆུད་ཀྱང་གདའ།བཅོམ་ལྡན་འདས་ཀྱིས་བཀའ་སྩལ་པ། དགེ་སློང་དག །དེ་བཞིན་དུ་དེ་བཞིན་གཤེགས་པ་རྣམས་བརྒྱ་ལམ་བརྒྱ་ལམ་ན་འཇིག་རྟེན་དུ་འབྱུང་ཞིང་ཞི་བར་འགྱུར་བ་ཡོངས་སུ་མྱ་ངན་ལས་འདས་པར་འགྱུར་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། བདེ་བར་གཤེགས་པས་རབ་ཏུ་བསྟན་པའི་ཆོས་སྟོན་ཏོ།། མིར་གྱུར་པ་ཡང་བརྒྱ་ལམ་བརྒྱ་ལམ་ན་སྟེས་ན་འཐོབ་སྟེ། ཤིན་ཏུ་རྙེད་པར་དཀའོ།། ཞེས་གསུངས་སོ།། མིར་སྐྱེས་ཀྱང་གཞན་འབྱོར་སངས་རྒྱས་འཇིག་རྟེན་དུ་འབྱུང་བ་རྙེད་དཀའ་སྟེ།བསྐལ་པ་གྲངས་མེད་གསུམ་ལ་སོགས་པར་ཚོགས་མ་བསགས་པར་མི་འབྱུང་བའི་ཕྱིར་དང་། བསྐལ་པ་ཆེན་པོ་དག་ལའང་སངས་རྒྱས་མི་འབྱུང་བའི་བསྐལ་པ་ཆེས་མང་གི །འབྱུང་བའི་བསྐལ་བ་ཆེས་ཉུང་སྟེ། མདོ་(དམ་ཆོས་པདྨ་དཀར་པོ།)ལས། དགེ་སློང་དག །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་འབྱུང་བ་རྙེད་པར་དཀའ་སྟེ། བསྐལ་པ་བྱེ་བ་ཁྲག་ཁྲིག་བརྒྱ་སྟོང་ཕྲག་མང་པོར་ཡང་འཇིག་རྟེན་དུ་དེ་བཞིན་གཤེགས་པ་མཐོང་ཡང་སྲིད། མི་མཐོང་ཡང་སྲིད་དེ། དཔེར་ན།ཨུ་དུམ་ཝ་རའི་མེ་ཏོག་བཞིན་ནོ།། ཞེས་གསུངས་སོ།། བསྐལ་བཟང་ལས་ཀྱང་།བསྐལ་པ་བཟང་པོ་འདིའི་འོག་ཏུ་སངས་རྒྱས་མེད་པའི་བསྐལ་པ་དྲུག་ཅུ་འབྱུང་ངོ༌།། དེའི་འོག་ཏུ་བསྐལ་པ་སྙན་པ་ཆེན་པོ་ཞེས་བྱ་བ་འབྱུང་སྟེ། བསྐལ་པ་གཅིག་པོ་དེ་ལ་སངས་རྒྱས་ཁྲི་འབྱུང་ངོ༌།། བསྐལ་པ་སྙན་པ་ཆེན་པོ་དེའི་འོག་ཏུ་སངས་རྒྱས་མེད་པའི་བསྐལ་པ་བརྒྱད་ཁྲི་འབྱུང་ངོ་།། དེའི་འོག་ཏུ་བསྐལ་པ་སྐར་མ་ལྟ་བུ་ཞེས་བྱ་བ་འབྱུང་སྟེ། བསྐལ་པ་དེ་གཅིག་ལ་སངས་རྒྱས་བརྒྱད་ཁྲི་འབྱུང་ངོ༌། འོག་ཏུ་བསྐལ་པ་སུམ་བརྒྱར་སངས་རྒྱས་མི་འབྱུང་ངོ་།། དེའི་འོག་ཏུ་ཡོན་ཏན་བཀོད་པ་ཞེས་བྱ་བའི་བསྐལ་པ་འབྱུང་སྟེ། བསྐལ་པ་དེ་གཅིག་ལ་སངས་རྒྱས་བརྒྱད་ཁྲི་བཞི་སྟོང་འབྱུང་ངོ༌།། ཞེས་སོ།། སངས་རྒྱས་བྱུང་ཞིང་དེས་ཆོས་བསྟན་ཡང་རང་འབྱོར་ཚང་
བ་དཀོན་ཏེ། ཨ་ཀ་རུ་ནག་པོ་ལ་འགའ་ཞིག་གི་ཚེ་དྲི་འབྱུང་གི། གཏན་དུ་མ་ཡིན་པ་ལྟར་ཚུལ་ཁྲིམས་ལ་སོགས་པའི་རྒྱུ་ཕུན་སུམ་ཚོགས་པ་ལས་ཐོབ་ཀྱི། གཞན་དུ་མ་ཡིན་ཏེ། མདོ་(ཟླ་བ་སྙིང་པོའི།)ལས། གྲོགས་པོ་དག། དལ་བ་འབྱོར་བ་རྙེད་པར་དཀའ་སྟེ། སྤོས་ཀྱི་ཤིང་དུས་ཀྱི་རྗེས་སུ་འབྲང་བ་དཔེར་བརྗོད་པ་བཞིན་ནོ།། ཞེས་སོ།། 
༼ ༣ ༽ རྙེད་དུས་སུ་ཕན་པ་བསྒྲུབ་པའི་དོན་དུ་བརྩོན་དགོས་པ།། 
གསུམ་པ་ནི། དེ་ལྟར་རྙེད་དཀའ་བ་དེ་ལ། ཐོབ་ན་ཕན་ཡོན་ཅི་ཡོད་ཅེ་ན། སྐྱེས་བུ་གསུམ་གྱི་ཐོབ་བྱའི་དོན་མངོན་མཐོ་དང་ངེས་ལེགས་སྒྲུབ་པ་སྟེ། རྫོགས་པར་བྱེད་ནུས་པ་ཡིན་ནོ།། འོ་ན། དེ་ཐོབ་པས་ཆོག་མོད་ཅེ་ན། མི་ཆོག་སྟེ། དེ་ལྟ་བུ་དེ་ཐོབ་པ་སྟེ། རྙེད་པར་གྱུར་པ་ན། རང་གཞན་ལ་ཕན་པ་དང་བདེ་བའི་རྒྱུ། མཐོ་རིས་དང༌། ཐར་པ་དང་། ཐམས་ཅད་མཁྱེན་པ་སྒྲུབ་པའི་ཐབས་སམ། བདག་དགེ་ལྷ། གཞན་ལ་ཡུན་དུ་ཕན་ཞིང་བདེ་བའི་ཐབས་ལེའུ་བཅུའི་བརྗོད་བྱའི་བྱང་ཆུབ་ཀྱི་སེམས་རྣམས་བསམ་ཞིང་བསྒོམ་དགོས་ཏེ། གལ་ཏེ་དལ་འབྱོར་ཕུན་སུམ་ཚོགས་པ་ཐོབ་པའི་དུས་འདི་དེ་ལ་ངན་པ་དེ་མ་བསམ་ཞིང་མ་བསྒྲུབས་ན། ཕྱིས་ཏེ། སླར་ཡང་དལ་འབྱོར་འདི་ཡང་དག་པར་འབྱོར་བ་སྟེ། ཡང་དག་པར་ཚོགས་པའམ་དེ་དང་ཡང་དག་པར་ཕྲད་པར་ག་ལས་ཏེ།་ལྟར་གང་ལས་འབྱུང་བར་འགྱུར་ཏེ། མི་ཁོམ་པར་སྐྱེས་ན་ཤིན་ཏུ་རྙེད་དཀའ་བའི་ཕྱིར། འདི་རྙེད་དུས་སུ་ཕན་པ་སྒྲུབ་པ་ལ་བརྩོན་པར་བྱོས་ཤིག་ཅེས་བསྐུལ་བའོ།། གལ་ཏེ་དལ་འབྱོར་མེད་ཀྱང་ལྷ་དང་དུད་འགྲོའི་རྟེན་ཅན་གྱི་བྱང་སེམས་ཀྱང་བཤད་པས་བསལ་ལོ།། ཞེ་ན། དེ་དག་ནི། སྤྲུལ་པའམ། ཡང་ན་སྔར་སྐྱེས་ཟིན་གྱི་རྒྱུན་གནས་པ་ཡིན་གྱི་གསར་དུ་སྐྱེད་པའི་རྟེན་ནི། དལ་འབྱོར་རོ།། ཞེས་སོ། གསུང་ལ།ཡང་ན། དེ་དག་ད་དམྱལ་བ་སོགས་ལ་སེམས་བསྐྱེད་སྐྱེ་བར་བཤད་པའི་ཕྱིར་རྟེན་ཙམ་དུ་རུང་ཡང་། རྟེན་ཕུན་སུམ་ཚོགས་པ་ནི། དལ་འབྱོར་ཡིན་ནོ།། འོ་ན། རང་སངས་རྒྱས་དང་བྱང་སེམས་སྲིད་པ་ཐ་མ་པའང་རྟེན་དུ་མི་རུང་བར་འགྱུར་རོ།། ཞེ་ན། དེ་དག་ནི་སྔར་ཚོགས་རྒྱ་ཆེན་པོ་བསགས་ཤིང་ལམ་སྔོན་དུ་སོང་
བའི་ཕྱིར་རང་གིས་ཐོབ་པའི་ཤེས་རབ་ཀྱི་ལམ་བགྲོད་ནུས་པའི་ཕྱིར་གཞན་འབྱོར་ལ་མི་ལྟོས་ལ། འདིར་ལས་དང་པོ་པ་ལམ་ལ་དང་པོར་འཇུག་པ་ལ་ལྟོས་པས་མི་མཚུངས་སོ།། འོ་ན། རང་སངས་རྒྱས་ཀྱིས་ཀྱང་གདུལ་བྱ་ལམ་ལ་འཛུད་པ་ཡོད་དོ།། ཞེ་ན། དེས་ལུས་ཀྱིས་ཆོས་བསྟན་པས་བསོད་ནམས་ཆ་མཐུན་ནམ། ཐར་ཆ་ཅུང་ཟད་ཙམ་སྐྱེད་སྲིད་ཀྱི་དྲོད་ཡན་ཆད་སྐྱེད་མི་སྲིད་པར་མྱ་ངན་འདས་མདོར་བཤད་དོ།། 




གཉིས་པ་ནི། ཇི་ལྟར་ཏེ། དཔེར་ན། ཉི་མའི་འོད་ཀྱི་སྣང་བ་དང་བྲལ་བས་མཚན་མོ། ཟླ་འོད་ཀྱི་སྣང་བ་མེད་པས་མུན་ནག །དབྱར་གྱི་ཆར་སྤྲིན་རུམ་སྟེ། ཤིན་ཏུ་སྟུག་པོས་གཏིབས་པ་སྐར་མ་སོགས་ཀྱི་སྣང་བ་ཡང་མེད་པ་ན་གློག་འགྱུ་བ་དུས་ཡུན་ཐུང་བ་སྐད་ཅིག་ཐང་གཅིག་ཙམ་བྱུང་ནས་རབ་སྣང་སྟེ། དངོས་པོ་རབ་ཏུ་གསལ་བའི་སྣང་བ་ཅུང་ཟད་ཅིག་སྟོན་པར་བྱེད་དོ།། དཔེ་དེ་བཞིན་དུ། ཤིན་ཏུ་ཡུན་རིང་བའི་འཁོར་བའི་བཙོན་ར། འདས་པའི་ཡེ་ཤེས་ཀྱི་ཉི་འོད་དང་བྲལ་བས་མཚན་མོ་ལྟ་བུ། ཐོས་བསམ་གྱི་སྣང་བ་དང་བྲལ་བས་མུན་ནག །སྡིག་སྤྲིན་མཐུག་པོའི་རུམ་དུ་ཆུད་པས་དགེ་བློའི་སྣང་བ་དང་བྲལ་བའི་སྡུག་བསྔལ་གྱི་མུན་ནག་དེར་སྤངས་རྟོགས་མཐར་ཐུག་པའི་སངས་རྒྱས་གདུལ་བྱ་སྐལ་བ་དང་མི་ལྡན་ན། བཏང་སྙོམས་སུ་བཞུགས་ཤིང༌། སྐལ་བ་དང་ལྡན་ན། གང་ལ་གང་འོས་ཀྱི་དོན་མཛད་པ་དེའི་མཐུས་ཏེ། བྱིན་རླབས་ལས། ཤིན་ཏུ་རྙེད་དཀའ་བའི་ཕྱིར་བརྒྱ་ལམ་སྟེ། རེས་འགའ་ན། འཇིག་རྟེན་ཏེ་སྐྱེ་བོའི་བསོད་ནམས་ཏེ་ཕན་བདེའི་རྒྱུ་དགེ་བའི་ལས་ལ་འཇུག་པའི་བློ་གྲོས་ཏེ་བསམ་པ། ཐང་འགའ་སྟེ་སྐད་ཅིག་ཙམ་འབྱུང་གི། ཡུན་རིང་དུ་གནས་པ་དཀའ་སྟེ། དེ་ལ་མ་གོམས་པས་མི་བརྟན་པའི་ཕྱིར་དང་། འཁོར་བ་ཐོག་མེད་ནས་མི་དགེ་བ་ལ་གོམས་པའི་ཕྱིར་རོ།། དེ་ལ་བསོད་ནམས་ཆ་མཐུན་དང་། ཐར་པ་ཆ་མཐུན་དང་། རྫོགས་པའི་བྱང་ཆུབ་ཀྱི་རྒྱུར་གྱུར་པའི་དགེ་བ་སྟེ། སྐྱེས་བུ་གསུམ་གྱི་དབང་དུ་བྱས་ནས་བསོད་
ནམས་བྱེད་འདོད་པའི་བློ་གྲོས་གསུམ་ནི། ཐུན་མོང་གི་བསམ་པའི་རྟེན་ཡིན་ལ། དེ་དག་གིའང་རྩ་བ་དད་པ་སྟེ། མདོ་ཆོས་བཅུ་པའི། ལས། དད་པ་མེད་པའི་མི་རྣམས་ལ།། དཀར་པོའི་ཆོས་རྣམས་མི་འབྱུང་སྟེ།། ས་བོན་མེ་ཡིས་འཚིག་པ་ལ།། མྱུ་གུ་སྔོན་པོ་ཇི་བཞིན་ནོ།། ཞེས་སོ།། ཁྱད་པར་བྱང་ཆུབ་ཀྱི་སེམས་སྐྱེ་བའི་རྟེན་དད་པ་དང་སྙིང་རྗེ་གཉིས་ཏེ། སྡུག་ཀུན་སྐྱོན་ཅན་དང་འགོག་ལམ་ཡོན་ཏན་ཅན་དུ་ཡོད་པ་ལ་དེ་ལྟར་ཡིད་ཆེས་པའི་དང་བ་ཡིད་ཆེས་པའི་དད་པ། དཀོན་མཆོག་གསུམ་གྱི་ཡོན་ཏན་ཤེས་ནས་སེམས་དང་བ། དང་བའི་དད་པ། འགོག་བདེན་ཐོབ་པར་བྱ་ནུས། ལམ་བདེན་
བསྒྲུབ་པར་བྱ་ནུས་པ་ལ་ནུས་པར་ཤེས་ནས་ཐོབ་པར་བྱེད་འདོད། སྒྲུབ་པར་བྱེད་འདོད་པའི་དང་བ་ནི། འདོད་པའི་དད་པ་སྟེ། དེ་ལྟར་དད་པ་ལས་འདུན་པ་སྐྱེ། འདུན་པ་ལས་མོས་པ་སྐྱེ་བའི་ཕྱིར། མདོ་སྡེ་རྒྱན་ལས། རིགས་དང་ཆོས་ལ་མོས་པ་དང༌།། དེ་བཞིན་སེམས་ནི་བསྐྱེད་པ་དང་།། ཞེས་ཐེག་ཆེན་ཆོས་ལ་མོས་པ་རྒྱུར་གསུངས་ཀྱང་བསྡུས་སོ།། མདོ་(དཀོན་མཆོག་ཏ་ལ་ལའི།)ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌།། རྒྱལ་སྲས་རྣམས་ཀྱི་སྤྱོད་ལ་དད་བྱེད་པ།། བྱང་ཆུབ་བླ་ན་མེད་ལ་དད་གྱུར་ནས།། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ།། ཞེས་དང་སློབ་དཔོན་གྱིས་ཀྱང་། དད་པའི་རྩ་བ་བརྟན་བྱས་ཏེ།། བྱང་ཆུབ་ལའང་བློ་བརྟན་བྱ།། ཞེས་སོ།། རང་གི་བདེ་བ་ལ་མ་ཆགས་པར་གཞན་གཞན་སྡུག་བསྔལ་ལས་སྐྱོབ་པའི་སྙིང་རྗེ་ཆེན་པོ་རྟེན་དུ་དགོས་ཏེ། མདོ་རྒྱན་ལས། དེ་ཡི་རྩ་བ་སྙིང་རྗེར་འདོད།། ཅེས་དང༌། མདོ་(བྱང་ཆུབ་སེམས་ཀྱི་སྡེ་སྣོད།)ལས།འདི་ལ་བྱང་ཆུབ་སེམས་དཔའི་བྱང་ཆུབ་ཏུ་མངོན་པར་མོས་པའི་སྔོན་དུ་འགྲོ་བ་ནི། སྙིང་རྗེ་ཆེན་པོ་ཡིན་ནོ།། དཔེར་ན། མིའི་སྲོག་གི་དབང་པོའི་སྔོན་དུ་འགྲོ་བ་ནི། དབུགས་འབྱིན་པ་དང་རྔུབ་པའོ།། དེ་བཞིན་དུ། བྱང་ཆུབ་སེམས་དཔའི་ཐེག་པ་ཆེན་པོ་ཡང་དག་པར་སྒྲུབ་པའི་སྔོན་དུ་འགྲོ་བ་ནི། སྙིང་རྗེ་ཆེན་པོའོ།། དཔེར་ན།
འཁོར་ལོ་བསྒྱུར་བའི་རྒྱལ་པོའི་རིན་པོ་ཆེ་ཐམས་ཅད་ཀྱི་སྔོན་དུ་འགྲོ་བ་ནི། འཁོར་ལོ་རིན་པོ་ཆེའོ།། དེ་བཞིན་དུ། བྱང་ཆུབ་སེམས་དཔའི་སྙིང་རྗེ་ཆེན་པོ་ཡང་སངས་རྒྱས་ཀྱི་ཆོས་ཐམས་ཅད་ཀྱི་སྔོན་དུ་འགྲོ་བའོ།། ཞེས་སོ།། རྟེན་དེ་གཉིས་ཀྱང་ཤིན་ཏུ་རྙེད་པར་དཀའ་སྟེ། ཟླ་བའི་སྙིང་པོའི། མདོ་ལས། དཀོན་མཆོག་གསུམ་ལ་སེམས་དད་ཅིང་དང་བ་ནི། དཀོན་ཏེ། དཔེར་ན། ཡིད་བཞིན་གྱི་ནོར་བུ་རིན་པོ་ཆེ་དཔེར་བརྗོད་པ་བཞིན་ནོ།། ཞེས་དང༌། གྲོགས་པོ་དག །སེམས་ཅན་རྣམས་ལ་སྙིང་རྗེ་བ་དང་། སྙིང་བརྩེ་བ་ནི། རྙེད་པར་དཀའ་སྟེ། དགྲ་དཔའ་བོ་ལག་ན་རྡོ་རྗེ་ཐོགས་ཤིང་དྲག་ཏུ་འདེབས་པའི་ནང་ན་སྒྲོལ་བ་བཞིན་ནོ།། ཞེས་དང༌། དེ་ལྟར་རྙེད་དཀའ་ལ་རིང་དུ་མི་གནས་པའི་བསམ་པའི་རྟེན་རྙེད་དུས་སུ་འབད་པར་བྱོས་ཤིག་ཅེས་གདམས་པའོ།། 
༼ ༢ ༽སྤྱོད་པ་ལ་སྦྱོར་བའི་གཞི་བྱང་ཆུབ་ཏུ་སེམས་བསྐྱེད་པ།
༼ ༡ ༽ བྱང་ཆུབ་སེམས་ཀྱི་ཕན་ཡོན་བསྔགས་པ།
༼ ༡ ༽ བྱང་ཆུབ་ཀྱི་སེམས་ཐུན་མོང་གི་ཕན་ཡོན་བསྔགས་པ།
༼ ༡ ༽ ངོ་མཚར་བའི་ཕན་ཡོན་བསྟན་པས་བྱང་ཆུབ་སེམས་ལ་ནན་ཏན་བྱ་བར་གདམས་པ།
༼ ༡ ༽ སྤྱིར་ཕན་བདེའི་རྒྱུ་ཡིན་པས་མི་གཏང་བར་གདམས་པ།
གཉིས་པ་ལ། བྱང་ཆུབ་སེམས་ཀྱི་ཕན་ཡོན་བསྔགས་པ་དང་། ཕན་ཡོན་ཅན་གྱི་སེམས་བསྐྱེད་བླང་བའི་ཆོ་ག་གཉིས་ཀྱི་དང་པོ་ལ། བྱང་ཆུབ་ཀྱི་སེམས་ཐུན་མོང་གི་དང་། དབྱེ་བ་སོ་སོའི་ཕན་ཡོན་བསྔགས་པ་གཉིས་ཀྱི་དང་པོ་ལ། ངོ་མཚར་བའི་ཕན་ཡོན་བསྟན་པས་བྱང་ཆུབ་སེམས་ལ་ནན་ཏན་བྱ་བར་གདམས་པ། ངོ་མཚར་བའི་ཕན་ཡོན་དཔག་མེད་ཡོད་པར་ལུང་གིས་སྒྲུབ་པ་གཉིས་ཀྱི་དང་པོ་ལ། སྤྱིར་ཕན་བདེའི་རྒྱུ་ཡིན་པས་མི་གཏང་བར་གདམས། ཁྱད་པར་སངས་རྒྱས་ཀྱི་རྒྱུ་ཡིན་པས་གཟུང་བར་གདམས། དགེ་བ་འཕེལ་ཞིང་སྡིག་པ་འཛད་པས་བསྟེན་པར་གདམས་པ་གསུམ་གྱི་
དང་པོ་ལ། སྤང་བྱ་སྡིག་པ་ཟིལ་གྱིས་གནོན་པ་དང་། བསྒྲུབ་བྱ་ཕན་བདེ་སྒྲུབ་བྱེད་ཡིན་པ་དང་། སྐྱེས་བུ་གསུམ་གྱི་དོན་སྒྲུབ་ནུས་པས་མི་གཏང་བར་གདམས་པ་གསུམ་གྱི་དང་པོ་ནི། དགེ་བློ་རྙེད་དཀའ་ལ་རིང་དུ་མི་གནས་པ་དེ་ལྟས་ཏེ། དེའི་ཕྱིར་འཇིག་རྟེན་པའི་དམིགས་བཅས་ཀྱི་དགེ་བ་སྟེ། བསོད་ནམས་སམ། ཡང་ན། རྒྱུ་ལ་འབྲས་བུ་བཏགས་ནས་དགེ་བའི་ས་བོན་ལྷན་ཅིག་བྱེད་རྒྱུའི་གྲོགས་དང་བཅས་པ་ནི།ཉམ་ཆུང་བ་སྟེ། སྟོབས་ཞན་པས་གློག་འགྱུ་བ་འདྲ་ལ། རེས་འགའ་ཙམ་མ་ཡིན་གྱི། དུས་རྒྱུན་དུ་ཉམ་ཆུང་བས་དེ་ལ་རྒྱུན་གྱི་རྟག་པ་ཡིན་ན། སྡིག་པ་སྟེ། མི་དགེ་བའམ་དེའི་ས་བོན་ལྷན་ཅིག་བྱེད་རྒྱུའི་གྲོགས་དང་བཅས་པ་ནི། སྤྲིན་རུམ་གྱི་མུན་པ་ལྟར་ནུས་པ་ཆེན་པོས་རང་གི་ངང་གིས་རྟག་ཏུ་འཇུག་ཅིང་དམྱལ་བ་སོགས་ཀྱི་སྟོབས་ཏེ། སྡུག་བསྔལ་ཐུབ་དཀའ་ཞིང་འཇིགས་སུ་རུང་བ་སྐྱེད་པས་ཤིན་ཏུ་མི་བཟད་པ་ཡིན་ནོ།། དེས་བསོད་ནམས་སྟོབས་ལྡན་གྱིས་ཀྱང་གཞོམ་ནུས་སོ་སྙམ་ན། སྡིག་པ་སྟོབས་ཆེན་དེ་ནི་སེམས་ཅན་ཐམས་ཅད་གདོན་པའི་བསམ་པས་སངས་རྒྱས་ཐོབ་འདོད་ཀྱི་རྫོགས་པའི་བྱང་ཆུབ་ཀྱི་སེམས་སྟོང་ཉིད་སྙིང་རྗེའི་སྙིང་པོ་ཅན་མིན་པའི་དགེ་བ་གཞན་གང་གིས་ཟིལ་གྱིས་གནོན་པ་སྟེ། དེ་ལས་རྒྱལ་བར་བྱེད་པར་འགྱུར་ཏེ། མི་འགྱུར་རོ།། ཉི་མས་མུན་པ་བཞིན། དེ་ལས་རྒྱལ་བར་བྱེད་འདོད་ན། བྱང་ཆུབ་ཀྱི་སེམས་ཉིད་བླང་བར་བྱ་སྟེ། འཁོར་བ་ཐོག་མེད་ནས་ངར་འཛིན་གྱི་དབང་གིས་སེམས་ཅན་ལ་གནོད་པ་བྱས་པའི་སྡིག་པ་དེ་སྟོང་ཉིད་སྙིང་རྗེས་སྤོང་ནུས་པའི་ཕྱིར་རོ།། འདིར་གཙང་།ཆོས་ཐམས་ཅད་སྟོང་ཉིད་སྒོམ་པ་བྱང་ཆུབ་ཀྱི་སེམས་མིན་པར་འདོད་པ་ནི། ཆེས་
འཁྲུལ་ལོ།། 
གཉིས་པ་ནི། གཟིགས་སོ་ཞེས་དྲང་། གང་གིས་ན། ཇི་(བི།)སྐད་དུ། སྡུག་བསྔལ་བྱུང་ཡང་འགྱོད་མི་བྱེད།། བདེ་བ་ལ་ཡང་འདོད་པ་མེད།། ཆགས་དང་འཇིགས་པ་ཁྲོ་བ་མེད།། བློ་བརྟན་གྱུར་པ་ཐུབ་པར་བརྗོད།། ཅེས་པ་ལྟར་རམ། སྒོ་གསུམ་ཐུབ་པས་ན། ཐུབ་པ་སྟེ། ཉན་ཐོས་ལ་སོགས་པ་ཡིན་ལ། དེ་དག་གི་དབང་པོ་སངས་རྒྱས་རྣམས་ཀྱིས་ཀུན་ནས་བེེ། དཔག་ཚད་ཕྱེད་ཕྱེད་པའི་རི་ལ་ཀ་ཤི་ཀའི་རས་ཀྱིས་ལོ་བརྒྱ་ན་ལན་རེ་ཕྱགས་པས་ཟད་པ་ཙམ་ནི། བར་གྱི་བསྐལ་པ་ཡིན་ལ། དེ་བརྒྱད་ཅུ་ནི། བསྐལ་པ་ཆེན་པོ། བསྐལ་ཆེན་པོ་དུ་མར་ཏེ། གྲངས་མེད་པ་གསུམ་དུ་གཏན་དུ་ཕན་པའི་དོན་གང་ཞིག་ཡིན་ཞེས་རབ་ཏུ་དགོངས་པ་སྟེ། འབད་པས་རྣམ་པར་བསམ་ཞིང་དཔྱད་པར་མཛད་པ་རྣམས་ཀྱིས་སོ།། གང་ན། བྱང་ཆུབ་ཀྱི་སེམས་འདི་ཉིད་དེ། ཁོ་
ནའོ།། ཇི་ལྟར་ན། ཕན་པའི་དོན་ཐམས་ཅད་འགྲུབ་པར་རུང་བ་ཡིན་པར་རོ།། ཅིའི་ཕྱིར་ཞེ་ན། འདིས་ནི་ཞེས་པ། རྒྱ་དཔེར་གང་ཕྱིར་དུ་ཡོད་དེ། གང་གི་ཕྱིར་ན། ཚད་མེད་པ་སྟེ། གཞལ་དུ་མེད་ཅིང་གྲངས་མེད་པའི་སྐྱེ་བོ་སྟེ་སེམས་ཅན་གྱི་ཚོགས་ཏེ། ཕུང་པོ་རྣམས་ཟག་པ་མེད་པའི་བདེ་བ་ས་བཅུར་གོང་ནས་གོང་དུ་འཕེལ་བས་ཕུལ་དུ་བྱུང་བས་མཆོག་སྟེ། སངས་རྒྱས་ཀྱི་བདེ་བ་དེ་སྐྲ་འབལ་བ་ལ་སོགས་པའི་དཀའ་ཐུབ་མེད་པར་བདེ་བླག་ཉིད་དུ་སྟེ། ཐབས་སླ་བ་ཁོ་ནས་ཐོབ་པར་བྱེད་པ་སྟེ། ཤིན་ཏུ་ཚིམ་པར་བྱེད་པའོ།། ཡང་ན། ཐོབ་པར་བྱེད་པ་ནི། རབ་ཀྱི་མཐར་ཕྱིན་པའི་བར་དུ་འཕེལ་བར་བྱས་ནས་འཁོར་བའི་རྒྱ་མཚོ་ལས་སྒྲོལ་བར་བྱེད་པའོ།། འོ་ན་རྒྱལ་པོ་བྱམས་པའི་སྟོབས་ཀྱི་སྐྱེས་རབས་ལ་སོགས་པ་དཀའ་བ་སྤྱད་པ་དང་འགལ་ཞེ་ན། སྐྱོན་མེད་དེ།སྙིང་རྗེ་ཅན་རྣམས་གཞན་ལ་ཕན་པའི་ཕྱིར་རང་སྡུག་བསྔལ་བ་ལ་བདེ་བར་མཐོང་བའི་ཕྱིར་དང་། འཁོར་བའི་སྡུག་བསྔལ་དང་མུ་སྟེགས་ཀྱི་དཀའ་སྤྱད་ལ་ལྟོས་ན་ཆེས་བྱ་སླ་བའི་ཕྱིར་རོ།། 
གསུམ་པ་ནི། གཏང་བར་མི་བྱའོ།། ཞེས་དྲང་། གང་གིས་ན། སངས་རྒྱས་འདོད་པ་འབའ་ཞིག་ཏུ་མ་ཟད། རང་ཉིད་ཀྱི་སྲིད་པ་སྟེ། འཁོར་བའི་སྐྱེ་རྒ་ན་འཆི་དང་དམྱལ་བ་སོགས་ཀྱི་སྡུག་བསྔལ་བརྒྱ་ཕྲག་སྟེ། མཐར་ཐུག་པ་མེད་པའི་ཚོགས་རྣམས་གཞོམ་པ་སྟེ། ཡོངས་སུ་འདོར་བའམ་སེལ་བར་འདོད་པའི་སྐྱེས་བུ་འབྲིང་པོ་ཉན་རང་གི་རིགས་ཅན་དང་། རང་འབའ་ཞིག་གི་མ་ཡིན་གྱི་སེམས་ཅན་ཐམས་ཅད་ཀྱི་མི་བདེ་བ་སྟེ་བྲེལ་ཕོངས་སམ། སྐྱེ་རྒ་བརྡེག་བཅིང་སོགས་ཀྱི་སྡུག་བསྔལ་བསལ་བར་ཏེ། བྲལ་བར་འདོད་པ་སྐྱེས་བུ་ཆེན་པོའི་གང་ཟག་བྱང་སེམས་དང༌། གཅིག་ཏུ་རང་གཞན་གྱི་སྡུག་བསྔལ་སེལ་བར་མི་འདོད་ཀྱང་། ལྷ་དང་མིའི་བདེ་བ་ཅན་གྱི་བདེ་བ་ལ་སོགས་པ་མང་པོ་བརྒྱ་ཕྲག་སྟེ། དཔག་ཏུ་མེད་པ་ལོངས་སྤྱོད་ཅིང་ཉམས་སུ་མྱོང་བར་འདོད་པ་སྐྱེས་བུ་ཆུང་ངུ་མངོན་མཐོ་འདོད་པས་ཀྱང་ངོ་།། གང་ན། བྱང་ཆུབ་ཀྱི་སེམས་ཉིད་དོ།། ཇི་ལྟར་ན། རྟག་ཏུ་སྟེ། དུས་ཐམས་ཅད་དུ་གཏང་བ་སྟེ། ཧི་ནི། སྐབས་ཁ་ཅིག་ཏུ་ནི་རུ་བསྐྱུར། ཁ་ཅིག་ཏུ་མ་བསྒྱུར་བར་བཞག་སྟེ། དེའི་དོན་གང་གི་ཕྱིར་ཞེས་འདྲི་བ་སྟེ། འོག་མ་ཀུན་ལའང་དེས་ཤེས་པར་བྱའོ།། གང་གི་ཕྱིར་ན། སྐྱེས་བུ་གསུམ་པའི་དོན་བདེ་བླག་ཏུ་སྒྲུབ་ནུས་པའི་ཕྱིར་ཏེ། སྐྱེས་བུ་འབྲིང་དང་ཐ་མའི་དོན་འདི་མེད་ན་མི་འབྱུང་བ་མིན་ཡང༌། ཡོད་ན་ཆེས་སླ་བར་འགྲུབ་པའི་ཕྱིར་ཏེ། དོན་གཉེར་པས་རྟ་འཛིན་པ་བཞིན་ནོ།། ཀྱང་ཞེས་བྱ་བའི་སྒྲ་ནི། རྐང་པ་སྔ་མ་གཉིས་ལའང་སྦྱར་རོ།། ཡང་ན། སྐྱེས་བུ་ཆེན་པོའི་ཁྱད་པར་དུ་སྦྱར་ལ་བཤད་དོ།། 


༼ ༢ ༽ ཁྱད་པར་སངས་རྒྱས་ཀྱི་རྒྱུ་ཡིན་པས་གཟུང་བར་གདམས་པ།
གཉིས་པ་ལ། འཕྲལ་དུ་སངས་རྒྱས་ཀྱི་སྲས་སུ་གྱུར་ནས་སྲིད་པ་གསུམ་གྱི་མཆོད་གནས་སུ་འགྱུར་བས་དང༌། མཐར་ཐུག་མི་གཙང་བའི་ལུས་སངས་རྒྱས་ཀྱི་སྐུར་བསྒྱུར་བས་དང་། འཕྲལ་ཕུགས་ཐམས་ཅད་དུ་དགོས་འདོད་འབྱུང་བའི་རིན་པོ་ཆེ་ཡིན་པས་གཟུང་བར་གདམས་པ་དང་གསུམ་གྱི་དང་པོ་ནི། འགྱུར་རོ།། ཞེས་དྲང་ངོ་།། གང་ན། སྲིད་པ་སྟེ། འཁོར་བ་ནི། བཙོན་ར་ཡིན་ལ། དེར་འདོད་ཆགས་ལ་སོགས་པའི་འཆིང་བས་བསྡམས་པ་སྟེ། བཅིངས་པའི་ཉམ་ཐག་པ་སྟེ། ཤིན་ཏུ་ཉེན་ཞིང་ཉོན་མོངས་པ་རྣམས་སོ།། གང་གི་ཚེ་ན། དང་པོར་བྱང་ཆུབ་ཀྱི་སེམས་དང་སྡོམ་པ་བླངས་པས་བྱང་ཆུབ་ཀྱི་སེམས་སྐྱེས་པར་གྱུར་པ་ན་སྟེ། གྱུར་པའི་སྒྲས་ནི། འདས་པ་གསལ་བར་བྱེད་པའི་ཕྱིར་དེ་སྐྱེས་པའི་དུས་ཉིད་ནའོ།། ཇི་ལྟར་ན། སྐད་ཅིག་གཅིག་གིས་བདེ་གཤེགས་རྣམས་ཀྱི་སྲས་ཞེས་བརྗོད་པར་བྱ་བར་འགྱུར་ཞིང༌། དེར་མ་ཟད། འཇིག་རྟེན་ལྷ་དང༌། མི་དང་། བཅས་ཀྱི་སྒྲས་ལྟ་མ་ཡིན་ལ་སོགས་པ་རྣམས་ཀྱིས་ཕྱག་དང་མཆོད་བསྟོད་བྱ་བའི་འོས་སུ་འགྱུར་ཏེ། ཤར་རིའི་སྡེ་པའི་ལུང་ལས། ཤྭ་རིའི་བུས་གསོལ་པ། བཅོམ་ལྡན་འདས། བདག་བྱང་ཆུབ་སེམས་དཔའ་སེམས་དང་པོ་བསྐྱེད་པ་ལ་ཡང་ཕྱག་འཚལ་ལོ།། བྱང་ཆུབ་སེམས་དཔའ་ཐ་ན་དུད་འགྲོར་གྱུར་པ་ལ་ཡང་ཕྱག་འཚལ་ལོ།། ཞེས་སོ།། བྱང་ཆུབ་ཀྱི་སེམས་དང་པོ་སྐྱེས་པ་ནི། མཐོང་ལམ་ཐོབ་པ་ཡིན་པས་དེ་སྲིད་པའི་བཙོན་རར་བསྡམས་པའི་ཉམ་ཐག་ཏུ་འགལ་ལོ།། ཞེ་ན། སྐྱོན་མེད་དེ། དོན་
དགེ། དམ་སེམས་བསྐྱེད་ཀྱི་དང་པོ་དེ་ཡིན་ཡང་ཀུན་རྫོབ་སེམས་བསྐྱེད་སོ་སྐྱེ་ལ་ཡོད་པར་བསླབ་བཏུས་སུ་ལུང་རིགས་ཀྱིས་བསྒྲུབས་པའི་ཕྱིར་རོ།། དེས་ན་བི་བྷུ་ཏི་དོན་དམ་སེམས་ཁོ་ན་ལ་འཆད་པའང་བསལ་ལོ།། །
གཉིས་པ་ནི། ཟུངས་ཤིག་ཅེས་དྲང་ངོ་།། གང་ན། ཕ་མའི་ཁུ་ཁྲག་ལས་བྱུང་ཞིང་མི་གཙང་བའི་ཁུ་བས་གསོས་པ་མི་གཙང་ཞིང་སྙིང་པོ་མེད་པའི་ལུས་འདི་བླངས་པ་སྟེ། བཟུང་ནས་རྙེད་དཀའ་བ་ལ་སོགས་པའི་ཡོན་ཏན་དང་ལྡན་པའི་ཕྱིར་རྒྱལ་བ་ཉིད་རིན་ཆེན་ཏེ། དེའི་སྐུ་ཡིད་བཞིན་གྱི་ནོར་བུ་རིན་པོ་ཆེ་ལྟར་རིན་གྱི་ཚད་མེད་པས་རིན་ཐང་མེད་པར་ངེས་པར་སྒྱུར་བར་བྱེད་པའི་ཕྱིར་གསེར་འགྱུར་རྩི་ཡི་རྣམ་པ་སྟེ། བྱེ་བྲག་དེས་ལྕགས་ཐམས་ཅད་གསེར་དུ་ཤིན་ཏུ་ཆེར་སྒྱུར་བར་བྱེད་པའི་ཕྱིར་མཆོག་ཏུ་སྒྱུར་ནུས་པ་ལྟ་བུའི་བྱང་ཆུབ་ཀྱི་སེམས་ཞེས་བྱ་བ་དེའོ།། ཇི་ལྟར་ན། ལེགས་པར་བརྟན་ཏེ་
ཁས་བླངས་པ་མ་ཉམས་པར་རོ།། གང་གིས་ན། རང་ཉིད་རྒྱལ་བའི་སྐུ་རིན་པོ་ཆེར་སྒྱུར་འདོད་པ་རྣམས་ཀྱིས་སོ།། མདོ་(སྡོང་པོ་བཀོད་པའི།)ལས། རིགས་ཀྱི་བུ། འདི་ལྟ་སྟེ། དཔེར་ན། དངུལ་ཆུའི་རིགས་གསེར་དུ་སྣང་བ་ཞེས་བྱ་བ་ཡོད་དེ། དེ་སྲང་གཅིག་གིས་ཀྱང་ལྕགས་སྲང་སྟོང་གསེར་དུ་སྒྱུར་རོ།། དངུལ་ཆུ་སྲང་གཅིག་པོ་དེ་ནི་ལྕགས་སྲང་སྟོང་པོ་དེས་ཟད་པར་བྱ་བའམ་ལྕགས་སུ་སྒྱུར་བར་མི་ནུས་སོ།། དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་དགེ་བའི་རྩ་བ་ཡོངས་སུ་བསྔོས་པའི་ཡེ་ཤེས་ཀྱིས་ཡོངས་སུ་བཟུང་བ་ནི། ལས་དང་ཉོན་མོངས་པའི་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ། ཆོས་ཐམས་ཅད་མཁྱེན་པའི་གསེར་གྱི་ཁ་དོག་ཏུ་བྱེད་ཀྱང་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་གཅིག་པོ་དེ་ནི། ལས་དང་ཉོན་མོངས་པའི་ལྕགས་ཐམས་ཅད་ཀྱིས་ཀྱང་ཉོན་མོངས་པའམ་ཟད་པར་བྱ་བར་མི་ནུས་སོ།། ཞེས་སོ།། 
གསུམ་པ་ནི། ཟུངས་ཤིག་ཅེས་དྲང་ངོ་།། གང་ན། རིན་པོ་ཆེ་ཐམས་ཅད་ལས་རིན་ཐང་གིས་ཁྱད་པར་འཕགས་ཤིང་རྙེད་དཀའ་བའི་རིན་ཆེན་བྱང་ཆུབ་ཀྱི་སེམས་འདིའོ།། གང་གིས་ན། རིས་དྲུག་གི་འགྲོ་བ་ཉིད་དགེ་མི་དགེའི་ལས་ཀྱི་ཟོང་གི་རྫས་ཉོ་ཚོང་གི་གནས་ནི། ཚོང་རྡལ་དེ་རྣམས་སུ་རྣམ་པར་གནས་པའི་ངང་ཚུལ་ཅན་རྣམས་ནི་ཞེས་འབོད་པ་སྟེ། བྲལ་བ་རྣམ་པ་དང་འདོད་པ་དང་ཚུལ་དུ་སྐད་དོད་ན་ཡོད་ཅིང༌། འགྲེལ་ཆེན་ནས་བཤད་པ་ལྟར་རམ། ཡང་ན། དམྱལ་སོགས་འགྲོ་བའི་ཚོང་རྡལ་གྱི་གནས་དང་བྲལ་བར་འདོད་པ་སྟེ། སྐལ་བ་ཅན་གྱི་ཚོང་པ་རྣམས་ཞེས་བོས་ནས་སོ།། ཇི་ལྟར་ན། ལེགས་པར་ཏེ། མི་མཛེས་པའི་ཉེས་པ་མེད་ཅིང་འགལ་རྐྱེན་གྱིས་མི་ཉམས་པས་བརྟན་པར་རོ།། དེ་རིན་པོ་ཆེ་བཟང་པོ་ཡིན་མིན་ཐེ་ཚོམ་ཟ་བས་མི་འཛིན་ནོ།། སྙམ་ན། འགྲོ་བ་སེམས་ཅན་རྣམས་འཁོར་བའི་རྒྱ་མཚོ་ལས་བསྒྲལ་ནས་རྣམ་གྲོལ་གྱི་གླིང་དུ་ཁྲིད་དེ་བྱང་ཆུབ་གསུམ་གྱི་རིན་པོ་ཆེ་སྟོན་པའི་དེད་དཔོན་གཅིག་པོ་སངས་རྒྱས་བྱང་སེམས་ཕྲ་ཞིང་གཞལ་དུ་མེད་པས་ཚད་མེད་པའི་བློས་ལེགས་པར་ཏེ། རང་མ་ཤེས་པ་དང་གཞན་བསླུ་འདོད་ཀྱི་སྐྱོན་མེད་པར་ཡོངས་སུ་སྟེ། ནན་ཏན་དུ་བརྟགས་པ་ན། འདི་ཁོ་ན་ཡོན་ཏན་གྱི་རིན་ཆེ་བར་མཁྱེན་པའི་ཕྱིར་རོ།། མདོ་(སྡོང་པོ་ཀོད་པའི།)ལས། རིགས་ཀྱི་བུ། འདི་ལྟ་སྟེ། དཔེར་ན། ཇི་སྲིད་དུ་ཉི་མ་དང་ཟླ་བའི་དཀྱིལ་འཁོར་གྱི་འོད་ཀྱིས་སྣང་བར་བྱེད་པ་དེ་སྲིད་དུ་ནོར་དང༌། འབྲུ་དང་། རིན་པོ་ཆེ་དང་། ས་ལེ་སྦྲམ་དང་། དངུལ་དང་། མེ་ཏོག་དང༌། སྤོས་དང་། ཕྲེང་བ་དང་། བྱུག་པ་དང་། གོས་དང་། ལོངས་སྤྱོད་གང་ཇི་སྙེད་པ་དེ་དག་ཐམས་ཅད་ཀྱིས་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་བཟོད་དོ།། དེ་བཞིན་དུ། ཇི་སྲིད་དུ་དུས་གསུམ་དུ་ཐམས་ཅད་མཁྱེན་པའི་ཡེ་ཤེས་ཀྱིས་ཆོས་ཀྱི་དབྱིངས་ཀྱི་ཡུམ་སྣང་བར་མཛད་པ་དེ་སྲིད་དུ་ལྷ་དང་། མི་དང་། སེམས་ཅན་ཐམས་ཅད་དང་། ཉན་ཐོས་དང་། རང་སངས་རྒྱས་ཀྱི་དགེ་བའི་རྩ་བ་ཟག་པ་དང་བཅས་པ་དང་། ཟག་པ་མེད་པ་གང་ཇི་སྙེད་པ་དེ་དག་ཐམས་ཅད་ཀྱིས་བྱང་ཆུབ་ཏུ་སེམས་བསྐྱེད་པའི་ནོར་བུ་རིན་པོ་ཆེ་ཆེན་པོ་དབང་གི་རྒྱལ་པོའི་རིན་དུ་མི་ཆོག་གོ །ཞེས་སོ།། 
༼ ༣ ༽ དགེ་བ་འཕེལ་ཞིང་སྡིག་པ་འཛད་པས་བསྟེན་པར་གདམས་པ།
གསུམ་པ་ལ། བསྒྲུབ་བྱ་དགེ་བ་འཕེལ་བ་དང༌། སྤང་བྱ་སྡིག་པ་སེལ་བས་བསྟེན་པར་གདམས་པ་གཉིས་ཀྱི་དང་པོ་ནི། འཇིག་རྟེན་པའི་དགེ་བ་གཞན་བྱང་ཆུབ་ཀྱི་སེམས་ཀྱིས་མ་ཟིན་པ་ཀུན་ཏེ། ཐམས་ཅད་རང་རང་གི་འབྲས་བུ་བསྐྱེད་ནས་ཟད་པར་འགྱུར་བ་ཉིད་དེ་ཁོ་ན་ཡིན་ཏེ། བསོད་ནམས་ཆ་མཐུན་ནི། རྣམ་སྨིན་ཕྱུང་ནས་འཛད་ལ། ཉན་རང་གི་ནི། ལྷག་མེད་དུ་འདས་པས་འདས་པས་ཐམས་ཅད་འཛད་པའི་ཕྱིར་ཏེ། ཆུ་ཤིང་འབྲས་བུ་སྨིན་ན་རྩ་བ་ཟད་དེ་སླར་མི་སྐྱེ་བ་བཞིན་ནོ།། ནི་ནི། བྱང་ཆུབ་ཀྱི་སེམས་ལས་དགར་བའོ།། འབྲས་བུ་ཕྱུང་བས་མི་ཟད་ཅིང་འཕེལ་བས་དཔག་བསམ་གྱི་ལྗོན་ཤིང་དང་འདྲ་བས་བྱང་ཆུབ་སེམས་ཀྱི་ལྗོན་ཤིང་རྟག་པར་ཏེ། འཁོར་བར་གནས་པ་ནས་སངས་རྒྱས་པའི་བར་གྱི་དུས་ཐམས་ཅད་དུ་གནས་སྐབས་འཁོར་ལོས་བསྒྱུར་རྒྱལ་ལ་སོགས་པའི་བདེ་བ་དང༌། མཐར་ཐུག་སངས་རྒྱས་ཀྱི་ཡོན་ཏན་གྱི་འབྲས་བུ་འབྱིན་ཡང་སྐད་ཅིག་རེ་རེ་ལ་དགེ་བ་རྒྱུ་མཐུན་དུ་འབྱུང་བས་མི་ཟད་ཅིང་དེའི་རྣམ་སྨིན་ལས་སྐྱེ་བ་བཟང་པོ་ཐོབ་ཅིང་། དེར་ཡང་རྣམ་སྨིན་དང་རྒྱུ་མཐུན་པའི་སྟོབས་ཀྱིས་རང་གི་དགེ་བ་རྒྱུན་མི་འཆད་ཅིང༌། གཞན་ཡང་བྱང་ཆུབ་ཀྱི་སེམས་ལ་བཀོད་ནས་གོང་ནས་གོང་དུ་འཕེལ་བར་འགྱུར་རོ།། མདོ་(དཀོན་མཆོག་ཟ་མ་ཏོབ་གི)ལས། འཇམ་དཔལ། འདི་ལྟ་སྟེ། ཤིང་ལྗོན་པ་སྣ་ཚོགས་ནི་ཁམས་བཞིས་བཟུང་ནས་རྣམ་པར་འཕེལ་ལོ།། འཇམ་དཔལ། དེ་བཞིན་དུ་དགེ་བའི་རྩ་བ་ཡང་བྱང་ཆུབ་ཀྱི་སེམས་ཀྱིས་བཟུང་ཞིང་ཐམས་ཅད་མཁྱེན་པ་ཉིད་དུ་བསྔོས་ན་རྣམ་པར་འཕེལ་ལོ།། ཞེས་སོ།། 
གཉིས་པ་ལ། དཔའ་བོའི་དཔེས་འབྲས་བུ་འཇིགས་པ་ལས་སྒྲོལ་བ་དང་། མེའི་དཔེས་རྒྱུ་སྡིག་པ་སྲེག་པས་བརྟེན་བྱར་གདམས་པ་གཉིས་ཀྱི་དང་པོ་ནི། བརྟེན་པར་བྱའོ་ཞེས་དྲང་ངོ་།། གང་ལ་ན། བྱང་ཆུབ་ཀྱི་སེམས་དེ་ལའོ།། གང་གིས་ན། བག་དང་ལྡན་པའི་སེམས་ཅན་རྣམས་ཀྱིས་སོ།། རྒྱ་དཔེ་དང་འགྲེལ་པ་ལྟར་ན། མི་ཤེས་སེམས་ཅན་ཞེས་ཏེ། ཤེས་རབ་དང་བྲལ་ཞིང་རྨོངས་པའི་འགྲོ་བ་རྣམས་ཀྱིས་སོ།། དེ་ཅིའི་ཕྱིར་ན། བྱང་ཆུབ་སེམས་མ་བཟུང་བའི་གོང་དུ་སྡིག་པ་དམྱལ་སོགས་སུ་བཟོད་དཀའ་བའི་སྡུག་བསྔལ་སྐྱེད་པས་ཤིན་ཏུ་མི་བཟད་པ་མཚམས་མེད་པ་ལྔ་ལ་སོགས་པ་བྱས་ན་ཡང་། བྱང་ཆུབ་ཀྱི་སེམས་གང་ལ་དེ་བསྐྱེད་པ་དང་། བསྲུང་བ་དང་། སྤེལ་བ་དང་།བརྟེན་པའི་མཚན་ཉིད་ལས་བརྟེན་པར་བྱས་པས་ནི། ཡུད་ཀྱིས་ཏེ། སྐད་ཅིག་ཉིད་ཀྱིས་དེའི་འཇིགས་པ་ལས་ངེས་པར་སྒྲོལ་བར་འགྱུར་བ་སྟེ། དེ་སྐྱེས་ཙམ་ལ་བསོད་ནམས་ཚད་མེད་པ་བསགས་པའི་མཐུས་ཟིལ་གྱིས་གནོན་ནུས་པའི་ཕྱིར། དཔེར་ན།སྐྱེལ་མ་དཔའ་བོ་ལ་བརྟེན་ནས་དགྲ་ཤ་འཁོན་གྱི་འཇིགས་པ་ཆེན་པོ་ལས་སྒྲོལ་བ་ལྟར་ཏེ། མ་སྐྱེས་དགྲས་ཕ་བསད། སངས་རྒྱས་དཀྲོངས་པར་བརྩམས་ཀྱང་སེ་གོལ་གཏོགས་པ་ཙམ་ལས་དམྱལ་བ་ལས་ཐར་པ་བཞིན་ནོ།། དེའི་ཕྱིར་ཇི་ལྟར་མི་བརྟེན་ཏེ། བརྟེན་པར་རིགས་སོ།། 
བི་བྷུ་ཏི་ལྟར་ན། ཅིས་ནི། མ་རངས་པ་སྟེ། བསྒྲུབ་སླ་ལ་ཕན་ཡོན་ཆེ་བ་ལ་མི་བརྟེན་པ་ནི། མི་ཤེས་པའི་སེམས་ཅན་ནོ།། ཞེས་འཆད་དོ།། མདོ་(སྟོང་ཁོ་བཀོད་པའི།)ལས། རིགས་ཀྱི་བུ། འདི་ལྟ་སྟེ། དཔེར་ན། སྐྱེས་བུ་དཔའ་བོ་ལ་ཡང་དག་པར་བརྟེན་པ་ནི། དགྲ་བོ་ཐམས་ཅད་ཀྱིས་མི་འཇིགས་སོ།། དེ་བཞིན་དུ་བྱང་ཆུབ་ཏུ་སེམས་བསྐྱེད་པའི་སྐྱེས་བུ་དཔའ་བོ་ལ་ཡང་དག་པར་བརྟེན་པའི་བྱང་ཆུབ་སེམས་དཔའ་ནི། ཉེས་པར་སྤྱོད་པའི་དགྲ་བོ་ཐམས་ཅད་ཀྱིས་མི་འཇིགས་སོ།། ཞེས་སོ།། 
གཉིས་པ་ནི། བྱང་ཆུབ་ཀྱི་སེམས་དེས་ནི། དུས་མཐའ་སྟེ། བསྐལ་པ་འཇིགས་པའི་དུས་ཀྱི་ཉི་མ་བདུན་ཤར་བའི་མེས་བསམ་གཏན་དང་པོ་དང་བཅས་པའི་འདོད་ཁམས་ཐམས་ཅད་ཐལ་བའི་ལྷག་མ་ཡང་མ་ལུས་པར་སྲེག་པ་བཞིན་དུ་སྡིག་པ་ཆེན་པོ་དམྱལ་བ་ངུ་འབོད་ལ་སོགས་པར་སྡུག་བསྔལ་བསྐྱེད་པ་ཡང་། བྱང་ཆུབ་ཀྱི་སེམས་གང་གིས་སྐད་ཅིག་སྟེ། དུས་ཡུན་མི་རིང་བས་སམ། ལྷག་མོས་ཀྱི་བཟོད་པ་ཆེན་པོའི་སྐད་ཅིག་ལ་རྣམ་སྨིན་སྐྱེས་ནུས་རྣམས་ངེས་པར་ཏེ། གདོན་མི་ཟ་བར་སྲེག་པར་ཏེ། གདོན་མི་ཟ་བར་རྩ་བ་ནས་འཇོམས་པར་བྱེད་པས། དེ་ལ་བག་ཅན་རྣམས་ཀྱིས་ཅིས་མི་བརྟེན་ཞེས་སྦྲེལ་ལོ།། མདོ་ལས། ཉེས་པ་བྱས་པ་ཐམས་ཅད་སྲེག་པས་བསྒལ་པའི་མེ་ལྟ་བུའོ།། མི་དགེ་བ་ཐམས་ཅད་ཟད་པར་བྱེད་པའི་ཕྱིར་སའི་འོག་ལྟ་བུའོ།། ཞེས་སོ།། འོ་ན་བྱང་སེམས་རྒྱལ་བའི་བློ་གྲོས་དམྱལ་བར་ལྷུང་བར་བཤད་ཅིང་། ལུས་ཅན་དག་གི་ལས་རྣམས་ནི།། བསྐལ་པ་བརྒྱར་ཡང་ཆུད་མི་ཟ།། ཚོགས་ཤིང་དུས་ལ་བབ་པ་ན།། འབྲས་བུ་ཉིད་དུ་སྨིན་པར་འགྱུར།། ཞེས་པ་དང་འགལ་ཞེ་ན། སྔ་མ་ནི། བྱང་ཆུབ་ཀྱི་སེམས་གཏོང་རྒྱུས་བཅོམ་པས་དམྱལ་བར་ལྷུང་བ་ཡིན་ལ། ཕྱི་མ་ནི། གཉེན་པོས་མ་བཅོམ་པར་མི་མཛད་པ་ལ་དགོངས་པ་ཡིན་ནོ།། ཡང་ན། བྱང་ཆུབ་ཀྱི་སེམས་ཀྱི་བསོད་ནམས་རླབས་ཆེན་པོས་མྱོང་བར་ངེས་པའི་སྡིག་པ་ཟིལ་གྱིས་གནོན་པ་དཔེ་སྔ་མ་ཡིན་ལ། མ་ངེས་པའི་སྡིག་པ་དྲུངས་ནས་འབྱིན་པ་མེའི་དཔེའོ།། བི་བྷཱུ་
ཏིས་ཚིགས་བཅད་ཕྱེད་དང་དྲུག་པོ་འདི་དོན་དམ་སེམས་བསྐྱེད་ཀྱི་སྒོས་ཀྱི་ཕན་ཡོན་དུ་འཆད་དེ། འགྲེལ་པ་མཁན་པོ་གཞན་དང་། ཤཱནྟི་པས་ཐུན་མོང་གི་ཕན་ཡོན་དུ་བཤད་པ་དང་འགལ་ལོ།། 
༼ ༢ ༽ངོ་མཚར་བའི་ཕན་ཡོན་དཔག་མེད་ཡོད་པར་ལུང་གིས་བསྒྲུབ་པ།
གཉིས་པ་ནི། བཤད་ཅེས་དྲང་ངོ་།། གང་ན། བྱང་ཆུབ་ཀྱི་སེམས་གང་གི་ཡིན་པ་དེའི་ཕན་ཡོན་ཏེ། ངོ་བོ་ཉིད་དུ་གྱུར་པའི་ཡོན་ཏན་གཞལ་དུ་མེད་པས་དཔག་ཏུ་མེད་པ་དག་གོ ། དེའི་ཞེས་པ་ནི། རྒྱ་དཔེ་དང་འགྲེལ་པར་གང་གིར་ཡོད་དོ།། གང་གིས་ན། སྔོན་བྱམས་པའི་ཏིང་ངེ་འཛིན་བསྒོམས་པས་གདུལ་བྱ་རྣམས་བྱམས་པ་ལ་བཀོད་ཅིང་ལྷག་པར་བྱམས་པ་སྲིད་པའི་སེམས་ཅན་གྱི་མགོན་བློ་དང་ལྡན་པ་ནི། བྱང་སེམས་ཀྱི་མངོན་བརྗོད་དེ། ཤེས་རབ་ཆེན་པོ་དང་ལྡན་པས་སོ།། གང་ལ་ན། ནོར་བཟང་ལ་སྟེ། ཁ་ཅིག་བློ་དང་ལྡན་པ་ནོར་བཟང་ལ་སྦྱོར་ཏེ། རྒྱ་དཔེ་དང་མཐུན་ནོ།། ཇི་ལྟར་ན། སྡོང་
པོ་བཀོད་པའི་མདོར་ཚོང་དཔོན་ནོར་བརྟན་གྱི་བུ་གཞོན་ནུ་ནོར་བཟང་གིས་འཇམ་དཔལ་གྱི་དྲུང་དུ་སེམས་བསྐྱེད་དེ་རིམ་གྱིས་བྱང་ཆུབ་ཀྱི་སྤྱོད་པ་ཚོལ་ཞིང་ལྷོ་ཕྱོགས་སུ་སོང་བས་ཡུལ་རྒྱ་མཚོའི་འགྲམ་དུ་ཕྱིན་ཏེ། ཁང་བརྩེགས་རྣམ་པར་སྣང་མཛད་ཀྱི་རྒྱན་གྱིས་བརྒྱན་པའི་སྒོ་ནས་ཕྱག་བྱས་ཤིང་བལྟས་ཏེ་བསྐུལ་བའི་ཚིག་ལྷུག་པ་དང་བསྟོད་པའི་ཚིགས་བཅད་ཀྱིས་བསྟོད་དེ། མགོན་པོ་བྱམས་པ་མཐོང་འདོད་ནས་སྒོ་ན་སྡོད་པ་ན། བྱམས་པ་དེའི་ཚེ་ཁང་བརྩེགས་དེའི་ཕྱིའི་ཕྱོགས་གཞན་ཞིག་ན་འཁོར་དུ་མ་དང་། གཡས་གཡོན་ན་ཚངས་པ་བརྒྱ་བྱིན་དང་བཅས་པ་ཡུལ་དེ་ན་གནས་པ་སྔོན་གཉེན་
བཤེས་སུ་གྱུར་པའི་བྲམ་ཟེ་མང་པོས་བསྐོར་ཏེ། ཁང་བརྩེགས་ཀྱི་ནང་དུ་འོང་བ་མཐོང་ནས་ཕྱག་འཚལ་བ་དང་བྱམས་པས་ཕྱག་གཡས་པས་འཁོར་རྣམས་ལ་བསྟན་ནས་བསྔགས་པ་གསུངས་པ། ལྟོས་ཤིག་བསམ་པ་ཡོངས་སུ་དག་པ་འདི།། ནོར་བཟང་ནོར་རྣམས་རབ་ཏུ་བརྟན་པའི་བུ།། བྱང་ཆུབ་སྤྱོད་པ་དམ་པ་ཡོངས་ཚོལ་ཞིང་།། མཁས་པ་ང་ཡི་དྲུང་དུ་ལེགས་པར་འོངས།། ལེགས་པར་འོངས་སམ་སྙིང་རྗེ་བྱམས་བྱུང་ཁྱོད།། བྱམས་པའི་དཀྱིལ་འཁོར་ཡངས་པ་ལེགས་འོངས་སམ།། ལེགས་པར་འོངས་སམ་བལྟ་ན་རབ་ཞི་བ།། སྤྱད་པ་སྤྱོད་ཚེ་དུབ་པར་མ་གྱུར་ཏམ།། ཞེས་སོགས་གསུངས་པ་དང་། ནོར་བཟང་གིས། འཕགས་པ། བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་ན། བྱང་སེམས་ཀྱི་སྤྱོད་པ་ལ་བསླབ་པར་བགྱི་བ་མ་
འཚལ་ཏེ། འཕགས་པ་ནི། བྱང་ཆུབ་ལ་ཚེ་གཅིག་གིས་ཐོགས་པའི་ཡོན་ཏན་ཆེན་པོ་དང་ལྡན་པ་ལགས་པས་ཇི་ལྟར་བསླབ་པར་བགྱི་བ་བཀའ་སྩལ་དུ་གསོལ་ཞེས་ཞུས་པས། བྱམས་པས། འཁོར་རྣམས་ལ་ནོར་བཟང་འདི་བྱང་སེམས་ཀྱི་སྤྱོད་པ་ལ་བརྩོན་པ། འཇམ་དཔལ་གྱིས་བཏང་ནས་གྲོང་ཁྱེར་དཔལ་གྱི་འབྱུང་གནས་ནས། བཟུང་སྟེ་ལྷོ་ཕྱོགས་ཀྱི་རྒྱུད་ཐམས་ཅད་དུ་རྒྱུས་ཏེ། དགེ་བའི་བཤེས་གཉེན་བརྒྱ་རྩ་བཅུ་(ཤཱནྟི་པས་བརྒྱ་ཕྲག་བཅུ་དང་གཅིག་ལ་བྱས་ནས་སྟོང་ཆིག་བརྒྱར་བཤད།)ལ་ཡོངས་སུ་དྲི་བ་བྱེད་ཅིང་ཐ་མ་ངའི་དྲུང་འདིའི་བར་དུ་སྐྱོ་བ་ཐམས་ཅད་དང་བྲལ་བའི་ལྷག་པའི་བསམ་པས་ཕྱིན་ཏེ་ཞེས་སོགས་དེའི་བསྔགས་པ་གསུངས་ནས། ནོར་བཟང་ལ་ཁྱོད་ཀྱིས་བྱང་ཆུབ་ཏུ་སེམས་བསྐྱེད་པ་ལེགས་སོ་ལེགས་སོ།། ཞེས་བསྔགས་ནས་དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ།། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ།། འཇིག་རྟེན་ཐམས་ཅད་བརྟེན་པས་ས་ལྟ་བུའོ་ཞེས་བྱ་བ་ནས་བྱང་ཆུབ་སེམས་དཔའ་ཐམས་ཅད་ཡོངས་སུ་
སྲུང་བས་ཕ་ལྟ་བུའོ་ཞེས་བྱ་བའི་བར་དང༌། དེ་བཞིན་དུ་སྦྱར་ཏེ། དབུལ་བ་ཐམས་ཅད་ཡང་དག་པར་གཅོད་པས་རྣམ་ཐོས་ཀྱི་བུ་ལྟ་བུའོ།། དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ།། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ།། ཉོན་མོངས་པའི་དགྲ་ཕམ་པར་བྱ་བ་ལ་མདུང་ཐུང་ལྟ་བུའོ།། ཚུལ་བཞིན་མ་ཡིན་པ་ཡིད་ལ་བྱེད་པ་འགེབས་པས་གོ་ཆ་ལྟ་བུའོ།། ཉོན་མོངས་པའི་མགོ་ལྟུང་བར་བྱེད་པས་རལ་གྲི་ལྟ་བུའོ།། ཉོན་མོངས་པའི་ཤིང་གཅོད་པས་སྟ་རི་ལྟ་བུའོ།། གཙེ་བ་ཐམས་ཅད་སྐྱོབ་པས་མཚོན་ཆ་ལྟ་བུའོ།། འཁོར་བའི་ཆུའི་ནང་ན་གནས་པ་སྟེང་དུ་འབྱིན་པས་མཆིལ་པ་ལྟ་བུའོ།། སྒྲིབ་པ་དང་ཁེབས་པའི་རྩྭ་ཐམས་ཅད་རྣམ་པར་འཐོར་བས་རླུང་གི་དཀྱིལ་འཁོར་ལྟ་བུའོ།། བྱང་ཆུབ་སེམས་དཔའི་སྤྱོད་པ་དང་སྨོན་ལམ་ཐམས་ཅད་བསྡུས་པའི་ཕྱིར་མདོར་བསྟན་པ་ལྟ་བུའོ།། ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་ལ་མཆོད་རྟེན་ལྟ་བུ་སྟེ།རིགས་ཀྱི་བུ། དེ་ལྟར་བྱང་ཆུབ་ཀྱི་སེམས་ནི། ཡོན་ཏན་དེ་དག་དང་ཡོན་ཏན་གྱི་བྱེ་བྲག་ཚད་མེད་པ་གཞན་དང་ཡང་ལྡན་ནོ།། ཞེས་མདོ་ན་ཕན་ཡོན་དཔག་མེད་ཡོད་པའི་ནང་ནས་འགའ་ཞིག་ཞི་བ་ལྷས་བསླབ་བཏུས་སུ་དྲངས་པའོ།། 


༼ ༢ ༽ དབྱེ་བ་སོ་སོའི་ཕན་ཡོན་བསྔགས་པ།
༼ ༡ ༽ བྱང་ཆུབ་ཀྱི་སེམས་གཉིས་སུ་དབྱེ་བ།
གཉིས་པ་ལ། བྱང་ཆུབ་ཀྱི་སེམས་གཉིས་སུ་དབྱེ་བ་དང་། དབྱེ་བ་སོ་སོའི་ཕན་ཡོན་བསྟན་པ་གཉིས་ཀྱི་དང་པོ་ནི། གང་ལས་དབྱེ་བའི་གཞི་ནི། སྔར་བཤད་པའི་ཕན་ཡོན་དེ་དག་དང་ལྡན་པའི་བྱང་ཆུབ་ཀྱི་སེམས་སྟོང་ཉིད་སྙིང་རྗེ་ལ་དམིགས་པའི་ཡིད་ཤེས་དགེ་བ་ཡོན་ཏན་ཟད་མི་ཤེས་པར་འདྲེན་ནུས་པ་ཞིག་སྟེ། གཞན་གྱི་དོན་གྱི་ཕྱིར་ཡང་དག་པར་རྫོགས་པའི་བྱང་ཆུབ་འདོད་པའི་འདུན་པ་དང་། སེམས་པ་དང་མཚུངས་ལྡན་གྱི་རྣམ་ཤེས་ཁྱད་པར་ཅན་ནི། མཚན་ཉིད་དེ། སེམས་(མངོན་རྟོགས་རྒྱན།)བསྐྱེད་པ་ནི་གཞན་དོན་ཕྱིར།། ཡང་དག་རྫོགས་པའི་བྱང་ཆུབ་འདོད།། ཅེས་པའི་མཚན་ཉིད་ཅན་གྱི་བྱང་ཆུབ་ཀྱི་སེམས་དེའོ།། གང་དབྱེ་བའི་ངོ་བོ་ནི། སྐྱེ་ཚུལ་གྱི་སྒོ་ནས་ཀུན་རྫོབ་དོན་དམ་གཉིས། ས་མཚམས་ཀྱི་སྒོ་ནས་བཞི། གནས་སྐབས་ཀྱི་སྒོ་ནས་བཅུ། དཔེ་དང་གྲོགས་ཀྱི་སྒོ་ནས་ཉི་ཤུ་རྩ་གཉིས་སུ་དབྱེ་་བ་ལ་སོགས་པ་མང་དུ་ཡོད་ཀྱང་རང་གི་ངོ་བོ་མདོར་བསྡུས་ན། རྣམ་པ་གཉིས་སུ་ཤེས་པར་བྱ་སྟེ། བླ་མེད་བྱང་ཆུབ་ལ་སྨོན་པའི་སེམས་སམ། སྨོན་པ་ལ་སེམས་པས་སྨོན་པ་སེམས་བསྐྱེད་དང་། བླ་མེད་བྱང་ཆུབ་ཏུ་འཇུག་པ་ཉིད་ལ་སེམས་པའམ། འཇུག་པ་ཉིད་སེམས་ཏེ། སེམས་དེའི་རང་བཞིན་ཡིན་པའི་ཕྱིར་རོ།། དང་གི་སྒྲས། གཉིས་ཀ་བྱང་ཆུབ་ཀྱི་སེམས་སུ་སྟོབས་མཚུངས་པར་སྡུད་ལ། ཉིད་ཀྱི་སྒྲས། དབྱེ་བ་ནི། དེ་དག་ཁོ་ནའོ་ཞེས་བསྟན་ནོ།། མདོ་(སྡོང་པོ་བཀོད་པའི།)ལས། རིགས་ཀྱི་བུ། སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་དེ་དག་ནི། སེམས་ཅན་གྱི་ཁམས་ན་དཀོན་ནོ།། དེ་བས་ཀྱང་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་ཅན་དེ་དག་ནི། ཤིན་ཏུ་དཀོན་ནོ་ཞེས་སོ།། ཇི་ལྟར་ཕྱེ་བའི་ཐ་དད་ནི། ཇི་ལྟར་ཏེ། དཔེར་ན། སྐྱེས་བུ་རྡོ་རྗེ་གདན་དུ་འགྲོ་བར་འདོད་པ་སྟེ། འགྲོ་བའི་བསམ་པ་དང་། གཞན་ཞིག་དེར་ཕྱིན་པར་བྱ་བའི་ཆེད་དུ་ལམ་དུ་ཆས་ཤིང་འགྲོ་བའི་བྱེ་བྲག་སྟེ། དེ་གཉིས་ཀྱི་དབྱེ་བའི་ཁྱད་པར་ཤེས་པ་སྟེ། སོ་སོར་རྟོགས་པ་དཔེ་དེ་བཞིན་དུ་སྒོ་གསུམ་གྱི་ལས་ལ་བརྟགས་ཏེ་རང་གཞན་ལ་ཕན་པའི་ཐབས་ཤེས་ནས་བདག་ཏུ་བྱེད་པ་ནི། ལྟུང་བའི་ཉེས་པ་མི་འབྱུང་བའི་ཐབས་ཤེས་པའི་ཤེས་རབ་ཡིན་ལ། དེའམ་བྱང་ཆུབ་ཀྱི་སེམས་རྟོགས་པའི་ཤེས་རབ་ཡོད་པའི་མཁས་པས་སྨོན་འཇུག་འདི་གཉིས་ཀྱི་བྱེ་བྲག་སྟེ། དབྱེ་བ་དཔེ་གཉིས་ཀྱིས་རིམ་བཞིན་ཏེ། གྲངས་ཇི་ལྟ་བ་བཞིན་དུ་ཤེས་པར་བྱ་སྟེ། འགྲོ་བར་འདོད་པ་ལྟར། སེམས་ཅན་གྱི་དོན་དུ་བདག་སངས་རྒྱས་སུ་གྱུར་ཅིག་ཅེས་སྨོན་པ་སྨོན་པའི་སེམས་སོ།། འགྲོ་དེ་དག །བ་ལྟར། སྨོན་པ་སྔོན་དུ་སོང་ནས་སྡོམ་པ་ལེན་པ་སྔོན་དུ་འགྲོ་
བའི་ཚོགས་ལ་འཇུག་པའམ། བྱང་ཆུབ་(བེེ།)ཀྱི་སྤྱོད་པ་ལ་སྤྱོད་བཞིན་པའི་སེམས་ནི།འཇུག་པའི་སེམས་སོ།། ཇོ་བོ་རྗེ་ན་རེ། འབྲས་བུ་རྫོགས་པའི་བྱང་ཆུབ་ཡུལ་དུ་བྱེད་ཅིང་དམིགས་པ་ནི། སྨོན་པའི་སེམས་དང་། ལམ་གྱི་ཆོས་ཡུལ་དུ་བྱེད་ཅིང་དམིགས་པ་ནི། འཇུག་པའི་སེམས་སོ་གསུང་བ་ནི། གཙོ་ཆེ་བ་ཉེ་བར་བཟུང་ན། དེ་ལྟར་ཡིན་ནོ།། ངེས་པར་བྱས་ན་འཇུག་པའི་སེམས་ཀྱང་བྱང་ཆུབ་ལ་མི་དམིགས་པ་མ་ཡིན་ནོ།། ཕྱེ་བ་ལྟར་གྲངས་ངེས་པ་ནི། བྱང་ཆུབ་ཀྱི་སེམས་ལ་བྱང་ཆུབ་ཏུ་འགྲོ་བའི་བྱ་བས་ཟིན་མ་ཟིན་གཉིས་སུ་ངེས་པས་སྨོན་འཇུག་གཉིས་སུ་ངེས་སོ།། 




༼ ༢ ༽ དབྱེ་བ་སོ་སོའི་ཕན་ཡོན་བསྟན་པ།
༼ ༡ ༽ སྨོན་སེམས་ཀྱི་ཕན་ཡོན་བསྟན་པ།
གཉིས་པ་ལ། སྨོན་པ་དང་འཇུག་པའི་ཕན་ཡོན་བསྟན་པ་གཉིས་ཀྱི་དང་པོ་ནི། དེ་ལྟ་ན་སྨོན་སེམས་སྒྲུབ་པ་དང་བྲལ་ན། སྔར་བཤད་པའི་ཕན་ཡོན་འབྱུང་བ་མི་འཐད་ཅིང༌། མ་བྲལ་ན། འཇུག་པ་དང་ཁྱད་མེད་པར་འགྱུར་རོ།། ཞེ་ན། བྱང་ཆུབ་ཏུ་སྨོན་པའི་སེམས་ནི། སྒྲུབ་པའམ་སྤྱོད་པ་དང་བྲལ་བ་ཡིན་དུ་ཆུག་ཀྱང་། དེ་ལས་བྱང་ཆུབ་ནས་རང་གཞན་གྱི་དོན་ཕུན་ཚོགས་གྲུབ་པ་རེ་ཞིག་ལྟ་ཞོག་ན་ཡང་། འཁོར་བར་འཁོར་བའི་ཚེ་བདེ་བ་མཐའ་ཡས་པའི་འབྲས་བུ་ཆེན་པོ་འབྱུང་བའི་ཕྱིར་བརྙས་པར་མི་བྱ་སྟེ། མདོ་ལས། རིགས་ཀྱི་བུ། འདི་ལྟ་སྟེ། རྡོ་རྗེ་རིན་པོ་ཆེ་ནི། ཆག་ཀྱང་གསེར་གྱི་རྒྱན་
ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེའི་མིང་ཡང་མི་འདོར་ལ་དབུལ་བ་ཐམས་ཅད་ཀྱང་རྣམ་པར་ཟློག་གོ། རིགས་ཀྱི་བུ། དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་ཡང་ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ། ཞེས་སོ།། འོ་ན། འཇུག་པ་དང་ཁྱད་པར་མེད་པར་འགྱུར་རོ།། ཞེ་ན། ཁྱད་ཡོད་དེ། ཇི་ལྟར་ཏེ། གང་གི་ཕྱིར་སྒྲུབ་པ་སྙིང་པོར་བྱེད་པའི་འཇུག་པའི་སེམས་ལ་བསོད་ནམས་རྒྱུན་ཆགས་སུ་འབྱུང་བ་བཞིན་དུ། འདི་ལ་བསོད་ནམས་ཏེ། དགེ་བ་རྒྱུན་ཆགས་ཏེ་བར་མ་ཆད་པ་འབྱུང་བ་མིན་པའི་ཕྱིར་རོ།། 




 ༼ ༢ ༽འཇུག་སེམས་ཀྱི་ཕན་ཡོན་བསྟན་པ།
 ༼ ༡ ༽འཇུག་སེམས་ཀྱི་ཕན་ཡོན་བསྔགས་པ།
གཉིས་པ་ལ།འཇུག་སེམས་ཀྱི་ཕན་ཡོན་བསྔགས་པ་དང་། འཇུག་སེམས་ཀྱི་ཕན་ཡོན་གྱི་སྒོ་ནས་བྱང་སེམས་ཀྱི་བསོད་ནམས་ཚད་མེད་པར་བསྟན་པ་གཉིས་ཀྱི་དང་པོ་ལ། འཇུག་སེམས་ལ་བསོད་ནམས་རྒྱུན་ཆགས་སུ་འབྱུང་བར་བསྟན། དེ་སྒྲུབ་བྱེད་ཀྱི་ལུང་རིགས་བསྟན། དེས་ན་འཇུག་སེམས་ཀྱི་ཡོན་ཏན་ཐུན་མོང་མ་ཡིན་པར་བསྟན་པ་དང་གསུམ་གྱི་དང་པོ་ནི། འབྱུང་ཞེས་དྲང་ངོ་།། དུས་གང་ནས་ན། དུས་སྐད་ཅིག་གང་ནས་བཟུང་བ་སྟེ་བརྩམས་ཏེ། ལས་ཉོན་ལས་སྐྱེ་བའི་རྒྱུན་གྱི་རང་བཞིན་ནི་སེམས་ཅན། དེ་ཉིད་རང་གི་མཚན་ཉིད་འཛིན་པས་ན་ཁམས། འདི་ཙམ་ཞེས་མཐའ་གཟུང་བར་མི་ནུས་པས་མཐའ་ཡས་པ། ལས་ཉོན་གྱིས་འཆིང་བ་དང་འཁོར་བའི་བཙོན་ར་ལས་རབ་ཏུ་སྒྲོལ་བའི་ཕྱིར་འཁོར་བའི་བར་དུ་བླངས་པ་ལས་ཕྱིར་མི་ལྡོག་
ཅིང་འཇུག་པ་ཉམས་པ་མེད་པའི་སེམས་ཀྱིས་འཇུག་པའི་བྱང་ཆུབ་ཀྱི་སེམས་དེ་འཕེལ་ཞིང་དག་ལ་བྱ་བ་མཐར་ཕྱིན་པར་བྱ་བའི་ཕྱིར་ཡང་དག་པར་བླངས་པར་གྱུར་ན། དུས་དེ་ནས་བཟུང་སྟེའོ།། ཇི་ལྟར་ན། སེམས་གཉིད་ཀྱིས་ནོན་ཏེ་གཉིད་ལོག་གམ། རྣམ་པར་གཡེང་བས་བག་མེད་པའམ། ཀྱང་གི་སྒྲས་དེ་གཉིས་ལས་གནས་སྐབས་གཞན་འགྲོ་འདུག་ཟ་འཆག་དང་བརྒྱལ་བ་ལ་སོགས་པའི་གནས་སྐབས་ན་ཡང་དུ་མ་ཞིག་ཅེས་པའི་རྒྱ་དཔེར་ཚིག་མཐའི་ཤཿཡིག་ནི། བྱིངས་ལ་ཥོ་ནི་མཐའི་ལས་ལའོ་ཞེས་འདོན་པས་དུ་མའི་མཐར་ཐུག་པ་སྟེ། དེའི་སྐད་ཅིག་རེ་རེ་ལ་རྒྱུན་ཏེ་བར་མི་འཆད་པར་
རྟག་ཏུའོ།། གང་ན། ཚུལ་ཁྲིམས་གསུམ་ལས་བྱུང་བའི་བསོད་ནམས་ཀྱི་ཤུགས་ཏེ། རྒྱུན་རྒྱ་ཆེ་ལ་ཟད་མི་ཤེས་པས་ནམ་མཁའ་དང་མཉམ་པར་རབ་ཏུ་འབྱུང་ངོ༌།
གཉིས་པ་ལ། དེ་ཉིད་འཐད་པ་དང་བཅས་པར་ལུང་ནས་བཤད་པར་བསྟན།འཐད་པ་ཉིད་རྒྱས་པར་བཤད་པར་བསྟན་པ་གཉིས་ཀྱི་དང་པོ་ནི།གསུངས་
ཞེས་དྲང་ངོ་།། གང་ན། འཇུག་སེམས་ལ་བསོད་ནམས་རྒྱུན་ཆགས་སུ་འབྱུང་བ་འདི་ནིའོ།། གང་ལས་ན། ལག་བཟང་གིས་ཞུས་པའི་མདོ་ལས་སོ།། ཇི་ལྟར་ན། འཐད་པ་དེ་སྒྲུབ་བྱེད་ཀྱི་རིགས་པ་དང་བཅས་པར་རོ།། གང་གི་དོན་དུ་ན། དམན་པ་ཉན་རང་གི་ཐེག་པ་ལ་མོས་པའི་སེམས་ཅན་ཚོགས་རྒྱ་ཆེན་པོ་བསག་དགོས་པས་འཇིགས་ནས་ཐེག་དམན་དུ་སེམས་བསྐྱེད་པར་འདོད་པ་རྣམས་བཟློག་པའི་དོན་གྱི་ཕྱིར་རོ།། གང་གིས་ན། དེ་བཞིན་ཉིད་དུ་མ་ནོར་བར་གསུངས་པའི་དེ་བཞིན་གཤེགས་པ་ཉིད་ཀྱིས་གསུངས་ཏེ། དེ་ཉིད་ལས། བདག་ནི། སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་དེ་ལ་ཕན་པའི་ཕྱིར་གོ་ཆ་བགོས་ལ། སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་ལ་བདེ་བའི་ཕྱིར་གོ་ཆ་བགོས་ནས་སེམས་ཅན་ཐམས་ཅད་ལ་ཕན་པར་དམིགས་པ་མཐའ་ཡས་ཤིང་མཐའ་ཡས་པ་དང་། སེམས་ཅན་ཐམས་ཅད་ལ་བདེ་བར་དམིགས་པ་མཐའ་ཡས་ཤིང་མཐའ་ཡས་པའི་དགེ་བའི་རྩ་བ་མཐའ་ཡས་པ་དག་བག་མེད་པར་གྱུར་ཏམ། སེམས་གཞན་ཏུ་གྱུར་ཏམ། གཉིད་ཀྱི་ལོག་ཀྱང་ཉིན་མཚན་དུ་སེམས་ཀྱི་སྐད་ཅིག་ལ་འཕེལ་བ་དང་། རྒྱས་པ་དང་། ཡོངས་སུ་རྫོགས་པར་གྱུར་ཏེ་ཞེས་སོ།། བོད་ཀྱི་བླ་མ་དག། འདི་དང་འོག་གི་ཚིགས་བཅད་དག་སྨོན་པའི་ཕན་ཡོན་དུ་འཆད་པ་ནི། འགྲེལ་པ་ཐམས་ཅད་དང་འགལ་ཞིང་། དེ་དག་གིས་དྲངས་པའི་མདོ་ཡང་སྐབས་དང་མ་འབྱོར་རོ།། 
གཉིས་པ་ནི། དེ་ལས་འཐད་པ་དང་བཅས་པ་ཇི་ལྟར་གསུངས་ཤེ་ན། སེམས་ཅན་རྣམས་ཀྱི་ཀླད་ནད་དེ། མགོའི་གཟེར་ཙམ་བསལ་ལོ་སྙམ་དུ་བསམ་པ་རང་འདོད་ཀྱི་སེམས་དང་མ་འདྲེས་པར་བྱུང་ན་ཡང་། སྲེད་པ་མེད་པའི་ཕན་འདོགས་ཀྱི་བསམ་པ༌དང༌ལྡན༌ཏེ། བསོད་ནམས་དཔག་ཏུ་མེད་པར་ལྡན་པ་སྟེ། འཛིན་པར་འགྱུར་ཏེ།མཛའ་བོའི་བུ་མོའི་རྟོགས་བརྗོད་བཞིན་ནོ།། འགྲོ་བ་ཚད་མེད་པ་ལས་སེམས་ཅན་རེ་རེའི་ལུས་སེམས་ཀྱི་མི་བདེ་བ་སྟེ་སྡུག་བསྔལ་དཔག་ཏུ་མེད་པ་བསལ་བར་འདོད་ཅིང་། དེར་མ་ཟད། སེམས་ཅན་རེ་རེའང་ཡོན་ཏན་དཔག་མེད་དང་ལྡན་པར་སྒྲུབ་པར་འདོད་པ་བསོད་ནམས་ཀྱི་རྒྱུན་ནམ་མཁའ་དང་མཉམ་པར་རབ་ཏུ་འབྱུང་བ་སྨོས་ཅི་ཚོགས་རྒྱ་ཆེན་པོ་བསག་དགོས་ཀྱང་སྐད་ཅིག་རེ་རེ་ལ་ཚོགས་ཚད་མེད་སྐྱེ་བས་འཇིགས་མི་དགོས་པའི་ཕྱིར་ཐེག་ཆེན་ལས་ཕྱིར་མི་ལྡོག་པར་མི་བྱའོ།། ཞེས་གདམས་ཏེ། དེ་ཉིད་ལས། ལག་བཟང་། གཞན་ཡང་། བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་ཞིག་སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་དེའི་རྒ་བའི་སྡུག་བསྔལ་གཅིག་པུ་བསལ་བ་དང༌། གཞོམ་པར་འདོད་པ་དེ་ཡང་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་དགེ་བའི་རྩ་བ་མཐའ་ཡས་ཤིང་མཐའ་ཡས་པ་འཕེལ་ལ། དགེ་བའི་རྩ་བ་མཐའ་ཡས་ཤིང་མཐའ་ཡས་པ་རྒྱས་པར་འགྱུར་ན། གང་ཞིག་སེམས་ཅན་གྱི་ཚོགས་མཐའ་ཡས་པ་དེའི་སྐྱེ་བའི་སྡུག་བསྔལ་དང་། འཆི་བའི་སྡུག་བསྔལ་བསལ་བར་འདོད་པ་དང་། སྡུག་པ་དང་བྲལ་བའི་སྡུག་བསྔལ་དང་། མི་སྡུག་པ་དང་ཕྲད་པའི་སྡུག་བསྔལ་དང་། འདོད་པ་མི་འབྱུང་བའི་སྡུག་བསྔལ་དང་། དུད་འགྲོའི་སྐྱེ་གནས་ཀྱི་སྡུག་བསྔལ་དང་། གཤིན་རྗེའི་འཇིག་རྟེན་གྱི་སྡུག་བསྔལ་དང༌། སེམས་ཅན་དམྱལ་བའི་སྡུག་བསྔལ་དང༌། གྲང་བའི་སེམས་ཅན་དམྱལ་བའི་སྡུག་བསྔལ་དང་། ཚ་བའི་སེམས་ཅན་དམྱལ་བའི་སྡུག་བསྔལ་བསལ་བར་འདོད་པ་ལྟ་སྨོས་ཀྱང་ཅི་དགོས་སྙམ་མོ།། ལག་བཟང་། གཞན་ཡང་། བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་ཞིག་སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་དེའི་སྡུག་བསྔལ་སེམས་ཀྱི་སྐད་ཅིག་པའི་སེམས་ཀྱི་སྐད་ཅིག་གཅིག་ཙམ་དང་འབྲེལ་པ་བསལ་བར་འདོད་པ་དེ་ཡང་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་
དགེ་བའི་རྩ་བ་མཐའ་ཡས་ཤིང་མཐའ་ཡས་པ་འཕེལ་ལ་དགེ་བའི་རྩ་བ་མཐའ་ཡས་ཤིང་མཐའ་ཡས་པ་རྒྱས་པར་འགྱུར་ན། གང་ཞིག་མ་འོངས་ཤིང་མ་ཕྱིན་པའི་བསྐལ་པ་མཐའ་ཡས་དཔག་ཏུ་མེད་པ་རྣམས་སུ་སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་དེའི་སྐྱེ་བའི་སྡུག་བསྔལ་ནས་སྲིད་པའི་སྡུག་བསྔལ་གྱི་བར་བསལ་བར་འདོད་པ་ལྟ་སྨོས་ཀྱང་ཅི་དགོས་སྙམ་མོ།། ལག་བཟང་། གཞན་ཡང་། བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་ཞིག་རང་སངས་རྒྱས་ཀྱི་ཡོན་ཏན་ནམ། ཉན་ཐོས་ཀྱི་ཡོན་ཏན་འདོད་པ་དེ་ཡང་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ། དགེ་བའི་རྩ་བ་མཐའ་ཡས་ཤིང་མཐའ་ཡས་པ་འཕེལ་ལ། དགེ་བའི་རྩ་བ་མཐའ་ཡས་ཤིང་མཐའ་ཡས་པ་རྒྱས་པར་འགྱུར་ན། རིགས་ཀྱི་བུའམ་རིགས་ཀྱི་བུ་མོ་གང་། སངས་རྒྱས་ཀྱི་ཆོས་ཡོན་ཏན་མཐའ་ཡས་ཤིང་ཡོན་ཏན་མུ་མེད་པ། སྟོབས་མཐའ་ཡས་ཤིང་སྟོབས་མུ་མེད་པ་མཐའ་དག་ཆུབ་པ་ཡོངས་སུ་རྫོགས་པར་འདོད་པ་དང་མོས་པ་དང་སྨོན་པ་ལྟ་སྨོས་ཀྱང་ཅི་དགོས་ཏེ། བག་མེད་པར་གྱུར་ཏམ། གཉིད་ཀྱི་ལོག་ཀྱང་རྒྱུ་བཞི་དང་། རྐྱེན་བཞི་དང་། དམིགས་པ་བཞི་པོ་འདི་དག་ནི། དེའི་དགེ་བའི་རྩ་བའི་ཕུང་པོ་མཐའ་ཡས་ཤིང་མུ་མེད་པ་བཞི་དང་། བྱང་ཆུབ་ཀྱི་ཕྱོགས་ཀྱི་ཕུང་པོ་མཐའ་ཡས་ཤིང་མུ་མེད་པ་བཞི་སེམས་ཀྱི་སྐད་ཅིག་སེམས་ཀྱི་སྐད་ཅིག་ལ་འཕེལ་ཞིང་རྒྱས་པར་འགྱུར་ཏེ་ཞེས་སོ།། 
གསུམ་པ་ལ། སེམས་ཅན་ལ་ཕན་བདེའི་དོན་དུ་བརྩོན་པ་དེ་ཡོན་ཏན་ཐུན་མོང་མ་ཡིན་པར་བསྟན། རྙེད་དཀའ་ཞིང་ངོ་མཚར་བར་བསྟན་པའི་སྒོ་ནས་མཇུག་བསྡུ་བ་དང་གཉིས་ཀྱི་དང་པོ་ནི། སེམས་ཅན་ཐམས་ཅད་ལ་ཕན་བདེའི་དོན་དུ་བརྩོན་པ་དེ་འཇིག་རྟེན་ན་ཕན་སེམས་ཅན་དུ་བྱེད་པའི་ལྷ་ལ་སོགས་པ་དང་ཐུན་མོང་མ་ཡིན་ཏེ།སྐྱེད་བྱེད་ཀྱི་ཕ་དང་། འམ་གྱི་སྒྲ་ནི། རྣམ་པར་བརྟག་པ་སྟེ། སྐྱེད་བྱེད་ཀྱི་མ་དང་། ཡང་གི་སྒྲས་སྤུན་ཟླ་དང་མཛའ་བོ་ལ་སོགས་པ་ཡང་རུང་སྟེ། སེམས་ཅན་སུ་ལ་འཇུག་སེམས་འདི་འདྲ་བའི་ཕན་སེམས་ཡོད་དེ་མེད་ཅིང་། འཇིག་རྟེན་སྐྱོང་བ་དང་ཟླ་བ་ལ་སོགས་པའི་ལྷ་དང༌། གནས་འཇོག་དང་། སེར་སྐྱ་ལ་སོགས་པའི་དྲང་སྲོང་རྣམས་དང༌། གཞན་གྱིས་འབྱིན་པ་པོར་བརྟགས་ཤིང་བྱམས་པ་དང་ལྡན་པའི་ཚངས་པ་ལ་ཡང་ཕན་སེམས་འདི་ལྟ་བུ་ཡོད་དམ་སྟེ། འབྱུང་བར་འགྱུར་རམ་ཞེས་བྱ་རོག་གི་དྲི་བ་སྦྱར་བ་སྟེ། སུ་ལ་ཡང་འབྱུང་བར་མི་འགྱུར་རོ།། རུང་ཞེས་པ། རྣམ་པར་བརྟག་པའམ།ཕན་སེམས་ཅན་གཞན་སྡུད་པའོ།། ཅིའི་ཕྱིར་དེ་འདྲའི་ཕན་སེམས་མི་འབྱུང་སྙམ་ན། འཇིག་རྟེན་ཐམས་ཅད་ན་སྙིང་བརྩེ་བ་རང་ཡིན་ཡང༌། ལྷ་དང་ཕ་མ་ལ་སོགས་པའི་སེམས་ཅན་དེ་དག་ཉིད་ལའང་གཞན་དོན་དུ་ལྟ་ཞོག །རང་གི་དོན་དུའང་སྡུག་བསྔལ་
ཐམས་ཅད་སྤངས་ཏེ་ཡོན་ཏན་དཔག་མེད་དུ་སྒྲུབ་འདོད་པ་འདི་འདྲའི་སེམས་བློ་སྔོན་དུ་སོང་བ་སད་པའི་གནས་སྐབས་ན་འབྱུང་བ་ལྟ་ཞོག། སྔོན་ཆད་གང་ཡང་འབྱུང་དུ་རུང་བའི་རྨི་ལམ་དུའང་མ་རྨིས་ཏེ་སྐྱེ་མ་མྱོང་ན། གཞན་གྱི་དོན་དུ་སད་ཚེ་བློ་སྔོན་དུ་བཏང་ནས་ག་ལ་སྐྱེ་སྟེ་སྐྱེ་བར་འགལ་བའི་ཕྱིར་རོ།། 
གཉིས་པ་ནི། འཁྲུངས་ཞེས་དྲང་ངོ་།། གང་ན། དེ་ལྟར་སེམས་ཅན་གྱི་ཕན་བདེ་བསྒྲུབ་པའི་དོན་དུ་བརྩོན་པའི་སེམས་ཅན་ཏེ། སེམས་དཔའ་ཉིད་རྨད་དུ་བྱུང་བའི་ལས་བྱེད་པས་རྙེད་དཀའ་བའི་ཕྱིར་རིན་ཆེན་གྱི་ཁྱད་པར་ཏེ། སྔར་བསྟན་པའི་ཕན་ཡོན་དང་ལྡན་པ་འདིའོ།། ཇི་ལྟར་ན། སྔོན་ཆད་མ་བྱུང་བས་སྔ་ན་མེད་པའི་རྨད་ཅིག་སྟེ་རྨད་དུ་བྱུང་བ་ཞིག་གོ །ཅིའི་ཕྱིར་རྨད་དུ་བྱུང་བ་ཞིག་འཁྲུངས་སྙམ་ན། བདག་ཉིད་ཆེན་པོ་གང་སེམས་ཅན་གཞན་གྱི་དོན་དུ་སེམས་སྐྱེ་བ་དེ་སེམས་ཅན་གཞན་དག་ལ་གཞན་དོན་དུ་ལྟ་ཅི་སྨོས་ཀྱི། རང་གི་དོན་དུའང་མི་འབྱུང་བའི་ཕྱིར་རོ།། 


༼ ༢ ༽ འཇུག་སེམས་ཀྱི་ཕན་ཡོན་གྱི་སྒོ་ནས་བྱང་སེམས་ཀྱི་བསོད་ནམས་ཚད་མེད་པར་བསྟན་པ།
གཉིས་པ་ལ། བྱང་ཆུབ་སེམས་ཀྱི་ཕན་ཡོན་བསྟན་པའི་སྒོ་ནས་བྱང་སེམས་ཀྱི་བསོད་ནམས་ཚད་མེད་པར་བསྟན། ཡོན་ཏན་ཆེ་བས་ཕན་གནོད་ཀྱི་ཞིང་
མཆོག་ཏུ་བསྟན། ཞིང་མཆོག་ཡིན་པས་ཕྱག་འཚལ་ཞིང་སྐྱབས་སུ་འགྲོ་བར་བསྟན་པ་གསུམ་གྱི་དང་པོ་ལ། སེམས་ཅན་ཐམས་ཅད་ལ་ཕན་བདེ་སྒྲུབ་པས་བསོད་ནམས་ཆེ་བར་བསྟན། ཕན་བདེ་སྒྲུབ་དགོས་ཤིང་དེ་བསོད་ནམས་ཆེ་བའི་འཐད་པ་དང་། འཇིག་རྟེན་དུ་མཐོང་བའི་ཆོས་ལ་ལྟོས་ནས་ཆེ་བའི་བདག་ཉིད་བསྟན་པ་དང་གསུམ་གྱི་དང་པོ་ལ། སེམས་དེ་མངོན་མཐོ་དང་ངེས་ལེགས་ཀྱི་རྒྱུར་བསྟན། དེའི་སྒྲུབ་བྱེད་བསྟན་པ་གཉིས་ཀྱི་དང་པོ་ནི། འགྲོ་བ་སེམས་ཅན་ཐམས་ཅད་ཀྱི་ལྷ་ལ་སོགས་པའི་ཕུན་ཚོགས་ཀུན་ཏུ་དགའ་བའི་རྒྱུར་གྱུར་ཅིང༌། སེམས་ཅན་ཏེ། འགྲོ་བའི་ལུས་སེམས་ཀྱི་སྡུག་
བསྔལ་གྱི་ནད་ཐམས་ཅད་སེལ་བས་རྩི་སྟེ་སྨན་ཆེན་པོའི་རྒྱུར་གྱུར་པ་དགའ་བ་རྒྱས་པར་བྱེད་པའི་རིན་པོ་ཆེ་ལྟ་བུའི་སེམས་ཞེས་སྤྱིར་སྨོས་ཀྱང་། སྐབས་ཀྱི་སྟོབས་ཀྱིས་འཇུག་པའི་སེམས་ཏེ། དེའི་བསོད་ནམས་གང་ཡིན་པ་དེ་ལ་ཇི་ལྟར་གཞལ་གྱིས་ཧི་སྟེ། གང་གི་ཕྱིར་ན། མངོན་མཐོ་ངེས་ལེགས་གཉིས་ཀའི་རྒྱུ་ཡིན་པས་ཤིན་ཏུ་ཆེ་བའི་ཕྱིར་རོ།། མདོ་དཔལ་བྱིན་གྱིས་ཞུས་པ། ལས། བྱང་ཆུབ་སེམས་ཀྱི་བསོད་ནམས་གང༌།། གལ་ཏེ་དེ་ལ་གཟུགས་མཆིས་ན།། ནམ་མཁའི་ཁམས་ནི་ཀུན་བཀང་སྟེ།། དེ་བས་ཀྱང་ནི་ལྷག་པར་འགྱུར།། ཞེས་སོ།། དགེ་བ་ལྷས་འདི་ཡན་ཆད་ལག་བཟང་གིས་ཞུས་པའི་འཐད་པར་སྦྱོར་རོ།། 
གཉིས་པ་ནི། དེའི་བསོད་ནམས་གཞལ་གྱིས་མི་ལང་བ་ཇི་ལྟར་ཡིན་སྙམ་ན། འགྲོ་བ་ཐམས་ཅད་བསྐྱབ་པའི་ཕྱིར་སངས་རྒྱས་སུ་གྱུར་ཅིག་ཅེས་ཕན་པར་བསམ་པ་སྒྲུབ་པ་དང་བྲལ་བ་སྨོན་པ་སེམས་བསྐྱེད་ཙམ་གྱིས་ཀྱང་ཡུལ་སངས་རྒྱས་ལ་ཞིང་ཐམས་ཅད་རིན་ཆེན་སྣ་བདུན་གྱིས་བཀང་སྟེ་མཆོད་པ་བས་བསོད་ནམས་ཁྱད་པར་དུ་འཕགས་པར་མདོ་(དཔལ་བྱིན་གྱིས་ཞུས་པའི།)ལས། གངྒཱའི་བྱེ་མའི་གྲངས་སྙེད་ཀྱི།། སངས་རྒྱས་ཞིང་ནི་མི་གང་གིས།། རིན་ཆེན་བདུན་གྱིས་བཀང་བྱས་ཏེ།། འཇིག་རྟེན་མགོན་ལ་ཕུལ་བ་བས།། གང་གིས་ཐལ་མོ་སྦྱར་བྱས་ཏེ།། བྱང་ཆུབ་ཏུ་ནི་སེམས་བསྐྱེད་ན།། གང་ལ་མཐའ་ནི་མ་མཆིས་པའི།། མཆོད་པ་འདི་ནི་ཁྱད་པར་འཕགས།། ཞེས་གསུངས་ན། སེམས་ཅན་སྡུག་བསྔལ་ཅན་མ་ལུས་པའི་སྡུག་བསྔལ་ཐམས་ཅད་བསལ་
ནས་འཇིག་རྟེན་ལས་འདས་མ་འདས་ཐམས་ཅད་ཀྱི་བདེ་བ་བསྒྲུབ་པའི་དོན་དུ་བརྩོན་པའི་འཇུག་སེམས་ལ་བསོད་ནམས་དཔག་མེད་འབྱུང་བ་སྨོས་ཅི་དགོས་སོ།། 
གཉིས་པ་ལ། སེམས་ཅན་ལ་ཕན་བདེ་སྒྲུབ་པ་བསོད་ནམས་ཆེ་བར་བསྟན། དེའི་རྒྱུ་མཚན་བསྟན་པ་གཉིས་ཀྱི་དང་པོ་ནི། སེམས་ཅན་གྱི་ཕན་བདེ་སྒྲུབ་པ་ལ་སེམས་ཅན་རང་རང་མཁས་ཤིང་དེ་ལ་བརྩོན་ང་ལ་བརྩོན་པ་མ་ཡིན་ནམ། བྱང་སེམས་ཀྱིས་དེའི་དོན་དུ་བརྩོན་པ་དོན་མེད་དོ།། སྙམ་ན། སེམས་ཅན་རྣམས་སྡུག་བསྔལ་འདོར་བར་འདོདཔའི་སེམས་ཡོད་ཀྱང་། ཐབས་མི་མཁས་པས་བཀྲེས་པའི་སྡུག་བསྔལ་ཞི་བའི་དོན་དུ་སྲོག་གཅོད་སོགས་དམྱལ་བའི་སྡུག་བསྔལ་གྱི་རྒྱུ་ཉིད་ལ་མངོན་པར་རྒྱུག་སྟེ། ཕྱེ་མ་ལེབ་མེ་ལྕེ་ལ་རྒྱུག་པ་བཞིན་ནོ།། ཁ་ཅིག །ཐར་པའི་དོན་དུ་མེར་མཆོང་བ་ལ་འཆད་དོ།། མཐོ་རིས་དང་ཐར་པའི་བདེ་བ་ཐོབ་པར་འདོད་ཀྱང་བླང་དོར་མ་ཤེས་པའི་གཏི་མུག་གིས་སྡུག་བསྔལ་གྱི་རྒྱུ་ལ་ཞུགས་ཏེ། རང་གི་བདེ་ང་དགྲ་ལྟར་འཇོམས་སོ།། དེའི་ཕྱིར་རྒྱུ་མེད་པར་བརྩེ་བའི་བྱང་སེམས་གང་ཞིག་སེམས་ཅན་བདེ་བའི་རྒྱུ་སྤངས་པས་བདེ་བས་ཕོངས་པ་དང༌། སྡུག་བསྔལ་གྱི་རྒྱུ་ལ་ཞུགས་པས་དམྱལ་བསྔལ་བརྒྱ་ཕྲག་མང་པོ་དང་ལྡན་པ་དེ་དག་ལ་བྱམས་པས་ལུས་སེམས་ཀྱི་བདེ་བ་ཀུན་གྱིས་ཚིམ་པ་སྟེ། ངོམས་པར་བྱེད་པ་དང་། དེར་མ་ཟད། སྙིང་རྗེས་སྡུག་བསྔལ་ཏེ། ཚོར་བ་དྲག་པོས་གཟིར་བ་ཐམས་ཅད་གཅོད་པར་ཏེ། ཞི་བར་བྱེད་ཅིང་། དེ་གཉིས་སུ་མ་ཟད། བླང་དོར་ཕྱིན་ཅི་མ་ལོག་པར་བསྟན་པའི་སྒོ་ནས་བདེ་སྡུག་གི་རྒྱུ་ལ་རྨོངས་པའི་གཏི་མུག་ཀྱང་སེལ་བར་བྱེད་པའི་བདག་ཉིད་ཆེན་པོ་དེ་དང་དགེ་བ་སྟེ། ལེགས་པ། མཚུངས་པ་སྟེ། མཉམ་པ་ག་ལ་ཡོད་དེ་མེད་དེ། རྒྱུ་མེད་པར་བརྩེ་བའི་ཕྱིར། ཕན་བདེ་ལ་སྦྱོར་བའི་ཡིད་ཅན་ཡིད་ཆེས་པའི་གནས་དེ་དང་འདྲ་བ་སྟེ། མཚུངས་པའི་བཤེས་ཏེ། གྲོགས་ཀྱང་ག་ལ་ཡོད་དེ་མེད་ལ། དེས་བྱས་པའི་བསོད་ནམས་དེ་དང་འདྲ་བ་སྟེ། མཉམ་པའམ་ག་ལ་ཡོད་དེ་མེད་དོ།། ཀྱང་དང་འང་ནི། ཕན་ཚུན་བསྡུ་བའམ་རྣམ་པར་བརྟག་པའོ།། །
གཉིས་པ་ནི། ཅིའི་ཕྱིར་དེ་འདྲ་གཞན་ན་མེད་པས་བསྔགས་པར་འོས་ཤེ་ན། སྔར་སྡུག་བསྔལ་ཞིང་ཉོན་མོངས་པའི་དུས་སུ་ཕན་བཏགས་པ་ལ། འདིས་བདག་ལ་ཕན་བཏགས་སོ་ཞེས་ཕན་པའི་ལན་ལྡོན་པ་གང་ཡིན་པ་དེ་ཡང་རེ་ཞིག་སྟེ། རིམ་པ་ཅན་དུ་སྟོན་པ་སྟེ། ཐོག་མར་འདི་ལེགས་པར་བྱེད་དོ་ཞེས་བསྔགས་པས་འོས་ན། སྔར་ཕན་བཏགས་པའི་དྲིན་མེད་ཅིང་། ཕན་འདོགས་པར་མ་བཅོལ་བ་སྟེ། གསོལ་བ་མ་བཏབ་པར་ལེགས་པ་སྟེ། ཕན་འདོགས་ཤིང་དགེ་བ་ལ་སྦྱོར་བར་བྱེད་པའི་བྱང་ཆུབ་སེམས་དཔའ་ཆེར་བསྔགས་པར་འོས་པ་སྨོས་ཅི་དགོས།
གསུམ་པ་ནི། དཔེར་ན། འགྲོ་བ་སྟེ། སེམས་ཅན་ཉུང་ཟད་ཚད་དུ་བྱས་པ་ཁ་ཅིག་ལ་སེམས་སྐྱོབ་པར་བྱེད་པའི་ནར་མའི་ཟས་སྦྱོར་བ་སྟེ། སྟེར་བ་པོ་དུས་ཐམས་ཅད་དུ་མ་ཡིན་ཏེ། སྐད་ཅིག་ཡུད་ཙམ་ཞིག་དངོས་པོ་གྱ་ནོམ་པ་མ་ཡིན་པའི་ཟས་ཚོད་མའམ་གོས་ཀྱི་རིན་མེད་པའི་ཟས་ཙམ་སྦྱིན་པར་བྱེད་པ་དང་། བརྙས་པ་སྟེ། མཐོ་འཚམ་པ་དང་བཅས་པས་བཀུར་སྟི་མེད་པར་ཁུ་ཚུར་ལ་སོགས་པས་བརྡེག་ཅིང་གྲལ་དུ་བཅུག་ནས་ཉིན་ཕྱེད་འགྲངས་པར་བྱེད་པའི་སྦྱིན་པ་བྱེད་པ་ཡང་དགེ་བ་བྱེད་པ་ཡིན་ནོ།། ཞེས་དམ་པ་ལ་དགའ་བའི་སྐྱེ་བོས་བཀུར་ཞིང་མཆོད་པར་འོས་ན། བྱང་ཆུབ་སེམས་དཔའ་
ཞིང་རྒྱ་ཆེ་བས་སེམས་ཅན་གྲངས་མཚམས་འདི་ཙམ་ཞེས་ཆད་པ་མེད་པའི་མཐའ་ཡས་པ་ལ་དུས་ཀྱི་མཚམས་འདི་ཙམ་དུ་ཞེས་ཆད་པ་མེད་པར་དུས་རིང་པོ་ནམ་མཁའ་གནས་ཀྱི་བར་དུ་སྟེ། བདེ་བར་གཤེགས་ཀྱི་བདེ་བ་བླ་ན་མེད།། ཅེས་པ་ནི། རྒྱ་དཔེ་ལས། ནམ་མཁའ་སྐྱེ་བོ་ཡོངས་ཟད་མ་ཟད་པར།། ཞེས་ཡོད་ཅིང༌། འགྲེལ་པ་ཐམས་ཅད་ཀྱིས་ཀྱང་དེར་བཀྲལ་བས་ནམ་མཁའ་ལ་མཐར་ཐུག་པ་མེད་པ་བཞིན་དུ་སྐྱེ་བོ་ལའང་མཐར་ཐུག་པ་མེད་དེ། ནམ་མཁའི་ཁམས་ཡོངས་སུ་ཟད་པ་དང་། སྐྱེ་བོ་ཐམས་ཅད་མྱ་ངན་ལས་འདས་ནས་ཟད་ཀྱི་བར་དུ་སྦྱིན་པའི་དངོས་པོ་ལའང་ཟད་པ་མེད་པར་སྤྲིན་པ་བྱེད་དོ།། བོད་དཔེ་ལྟར་ན། དངོས་པོ་བདེ་བར་གཤེགས་པའི་བདེ་བ་བླ་ན་མེད་པའོ།། ཞེས་གསུངས་སོ།། སྦྱིན་བྱ་དངོས་པོ་སོ་སོར་མ་ངེས་པ་ཡིད་ལ་
བསམ་པ་སྟེ། གང་ཅི་འདོད་པ་མཐའ་དག་སྟེ། མ་ལུས་པ་ཡོངས་སུ་རྫོགས་པར་བྱེད་པ། བརྩེ་ཞིང་གུས་པས་སྙན་པར་སྨྲ་བ་སྔོན་དུ་བཏང་སྟེ་རྟག་ཏུ་རབ་ཏུ་སྦྱིན་པར་བྱེད།བཀུར་ཞིང་མཆོད་པར་འོས་པ་ལྟ་ཞིག་སྨོས་ཅི་དགོས་ཏེ། མདོ་(སྲེད་མེད་ཀྱིས་ཞུས་པའི།)ལས། དངོས་པོ་སྦྱིན་པར་བྱ་བ་གང་ལ་དེ་གཏོང་བའི་སེམས་མི་སྐྱེ་བ་དང་། གཏོང་བའི་བློ་མི་འཇུག་པའི་དངོས་པོ་ཡོད་དེ་བསྲེལ་བར་མི་བྱའོ་ཞེས་བྱ་བ་ནས་བདག་གི་ལུས་འདི་ཡང་སེམས་ཅན་ཐམས་ཅད་ལ་སྦྱིན་ཞིང་ཡོངས་སུ་གཏོང་ན་ཕྱི་རོལ་གྱི་དངོས་པོ་རྣམས་ལྟ་ཅི་སྨོས་ཀྱི། སེམས་ཅན་གང་དང་གང་ལ་ཅི་དགོས་པར་འགྱུར་བ་དེ་དང་དེ་དག་ལ་དེ་དང་དེ་སྦྱིན་ཞེས་སོགས་གསུངས་སོ།། 
གཉིས་པ་ནི། ཁྲོས་ན་གནོད་པའི་ཞིང་མཆོག་ཏུ་བསྟན། དད་ན་བསོད་ནམས་ཀྱི་ཞིང་མཆོག་ཏུ་བསྟན་པ་གཉིས་ཀྱི་དང་པོ་ནི། དེ་ལྟ་བུའི་ཡོན་ཏན་དང་ལྡན་པའི་བྱང་སེམས་ལ་རང་གི་སེམས་མ་དད་པ་བསྲུང་བར་བསྟན་པའི་ཕྱིར་སེམས་ཅན་གང་ཞིག་སྔར་བརྗོད་པའི་ཡོན་ཏན་དེ་འདྲ་བ་སྟེ། དེ་ལྟ་བུ་དང་ལྡན་པའི་རྒྱལ་སྲས་ཐམས་ཅད་དུ་བདེ་བ་སྟེར་བའི་སྦྱིན་བདག་ལ། གལ་ཏེ་རང་གི་ཡིད་ལ་ངན་སེམས་ཏེ། མ་དད་པའམ་སྡིག་པའི་སེམས་སྐྱེད་པར་བྱེད་ན། གང་ཞིག་ངན་པ་དེ་ངན་སེམས་བསྐྱེད་པའི་སྐད་ཅིག་གི་གྲངས་ཇི་སྙེད་པ་བཞིན་དུ་དུས་བསྐལ་པ་དེ་སྙེད་དུ་དམྱལ་བར་གནས་པར་འགྱུར་རོ།། ཞེས་ཐུབ་པ་སྟེ། མགོན་པོས་རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་བསྟན་པའི་མདོ་ལས་གསུངས་ཏེ། འཇམ་དཔལ། བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་ཅིང་བརྙས་པའི་སེམས་བསྐྱེད་པ་དེ་སྲིད་དུ་དེས་བདག་བསྐལ་པར་དམྱལ་བར་གནས་པར་བྱའོ་ཞེས་གོ་ཆ་བགོ་བར་བྱའོ་ཞེས་གསུངས་སོ།། འོ་ན། སངས་རྒྱས་ལ་ངན་སེམས་ཀྱིས་ཁྲག་ཕྱུང་བའི་སེམས་ཀྱི་སྐད་ཅིག་གྲངས་བཞིན་བསྐལ་པར་མནར་མེད་དུ་གནས་པར་མ་གསུངས་པས་འདིར་དེ་ཙམ་འགལ་ཞེ་ན། སངས་རྒྱས་བྱམས་པ་སྒོམ་པ་རྫོགས་པའི་ཕྱིར་དེ་ལ་སུས་ཀྱང་གནོད་མི་ནུས་ཀྱི།
གནོད་པར་བསྟན་པ་དྲང་དོན་ཡིན། བྱང་སེམས་ལ་གནོད་ན། སངས་རྒྱས་རྒྱུ་དང་བཅས་པ་དང་ལྷར་བཅས་འཇིག་རྟེན་གྱི་དོན་བཅོམ་པ་ཤིན་ཏུ་ལྕི་སྟེ། མདོ་(དད་པའི་སྟོབས་བསྐྱེད་པ་ལ་འཇུག་པ་ཕྱག་རྒྱའི།)ལས། འཇམ་དཔལ། རིགས་ཀྱི་བུའམ་རིགས་ཀྱི་བུ་མོ་གང་ལ་ལས་གངྒཱའི་ཀླུང་གི་བྱེ་མ་སྙེད་ཀྱི་མཆོད་རྟེན་བཤིག་པའམ་བསྲེགས་ལ། ཡང་། རིགས་ཀྱི་བུའམ་རིགས་བུ་མོ་གང་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ལ་གནོད་སེམས་དང༌། ཐ་བ་དང༌། ཁོང་ཁྲོ་བའི་སེམས་བསྐྱེད་ཅིང་སྤྱོས་ཏེ་བརྒྱད་ན། འདི་ནི། དེ་བས་ཚེས་གྲངས་མེད་པའི་སྡིག་པ་སྐྱེ་བར་འགྱུར་རོ།། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་འཁྲུངས་པ་ནི། སངས་རྒྱས་བཅོམ་ལྡན་འདས་སོ།། སངས་རྒྱས་ལས་བྱུང་བ་ནི། མཆོད་རྟེན་དང༌། བདེ་བའི་ཡོ་བྱད་ཐམས་ཅད་དང་། ལྷའི་རིས་ཐམས་ཅད་དོ་ཞེས་སོ།། 
གཉིས་པ་ནི། གནོད་ན་སྡིག་པའི་འབྲས་བུ་ཆེ་བ་འོན་ཏེའམ། དད་པའི་འབྲས་བུའི་དབང་དུ་བྱས་པས་འོན་ཏེ་སྐྱེས་བུ་གང་ཞིག་བྱང་སེམས་དེ་ལ་ཡིད་དེ། སེམས་རབ་ཏུ་དང་བའི་དད་པ་སྐེད་པར་བྱེད་ན། དད་པ་དེའི་འབྲས་བུ་ངན་སེམས་ཀྱི་འབྲས་བུ་དེ་བས་ལྷག་པར་འཕེལ་ཏེ། རབ་ཏུ་སྐྱེ་སྟེ། མདོ་(ངེས་པ་དང་མ་ངེས་པ་ལ་འཇུག་པ་ཕྱག་རྒྱའི།)ལས། འཇམ་དཔལ། གལ་ཏེ་ཡོངས་སུ་བརྟག་པ་ཉེ་བར་བཟུང་སྟེ། ཕྱོགས་བཅུའི་འཇིག་རྟེན་ཁམས་ཀྱི་སེམས་ཅན་ཐམས་ཅད་ཀྱི་མིག་བཏོན་པར་གྱུར་ལ། ཡང༌། ཡོངས་སུ་བརྟག་པ་ཉེ་བར་བཟུང་སྟེ་གལ་ཏེ་རིགས་ཀྱི་བུའམ་རིགས་ཀྱི་བུ་མོ་བྱམས་པའི་སེམས་ལ་གནས་པ་འགའ་ཞིག་དེ་དག་ཐམས་ཅད་ཀྱི་མིག་སྐྱེད་པར་བྱེད་པ་བས། འཇམ་དཔལ། རིགས་ཀྱི་བུའམ་རིགས་ཀྱི་བུ་མོ་གང་གཞན་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་སེམས་དང་བས་བལྟ་ན། འདི་ནི། དེ་བས་བསོད་ནམས་ཆེས་ལྷག་པར་སྐྱེའོ།། ཞེས་སོ།། ཧི་སྟེ། གང་གི་ཕྱིར་ན། རྒྱལ་སྲས་རྣམས་ལ་དོ་གལ་ཏེ། སྟོབས་སམ་ཚེགས་ཆེན་པོས་ཀྱང་སྡིག་པ་མི་འབྱུང་སྟེ། དེ་ལ་གནོད་པར་བྱར་མི་ནུས་ཤིང་དེ་སྤྱོད་པ་དག་པས་གཞན་དད་པར་བྱེད་པའི་ཕྱིར་རོ།། བླ་མ་དག། རང་རྒྱུད་ལ་སྡིག་པ་མི་འབྱུང་བ་ལ་འཆད་དོ།། བསྡུ་བ་བཞིའི་སྒོ་ནས་སེམས་ཅན་ལ་ཕན་བདེའི་ལས་བྱེད་ཅིང་གཞན་མགུ་བ་ལ་བརྩོན་པས་གཞན་དགའ་ཞིང་དད་པའི་དགེ་བ་ངང་གིས་ཏེ། འབད་པ་མེད་པར་འཕེལ་བའི་ཕྱིར་ཡང་དད་པའི་སེམས་བསྐྱེད་པར་རིགས་སོ།། 
གསུམ་པ་ནི། དེ་ལ་དད་པ་བསྐྱེད་པར་རིགས་པའི་ཕྱིར་སློབ་དཔོན་བདག་ཉིད་དད་པའི་སྒོ་ནས་ཕྱག་དང་སྐྱབས་སུ་འགྲོ་བར་སྟོན་པ། རྒྱུད་ལ་གང་ལ་བྱང་ཆུབ་ཀྱི་སེམས་དབུལ་བའི་སྡུག་བསྔལ་སེལ་བའི་ཕྱིར་དམ་པ་ཡིད་བཞིན་གྱི་ནོར་བུ་དང་འདྲ་བའི་ཕྱིར་རིན་ཆེན་ལྟ་བུ་དེ་སྐྱེས་པ་སྟེ། འཁྲུངས་པའི་བྱང་སེམས་དེ་ཡི་སྐུ་ལུས་ལ་ཕྱག་འཚལ་ཞིང་བྱང་སེམས་གང་ལ་ཕན་པ་བྱས་པ་ན། བདེ་བ་འབྱུང་བར་མ་ཟད། གནོད་པ་བྱས་ཀྱང་དེ་ཉིད་རྒྱུ་མཚན་དུ་བྱས་ནས་རྒྱུ་འགའ་ཞིག་གིས་དེ་ལ་སེམས་དང་བ་བསྐྱེད་དེ། མྱང་འདས་ཀྱི་བདེ་བ་རྗེས་སུ་འབྲེལ་བ་མཛད་པ། རྒྱལ་པོ་བྱམས་པའི་སྟོབས་ཀྱིས་གནོད་སྦྱིན་ལྔ་རྗེས་སུ་གཟུང་བ་ལྟ་བུའམ། ཡང་ན། སྨོན་ལམ་གྱི་སྟོབས་ཀྱིས་སམ། གནོད་བྱེད་ལ་ལྷག་པར་བརྩེ་བས་བདེ་བ་སྐྱེད་པར་མཛད་པའི་ཕྱིར་མཐའ་
གཅིག་ཏུ་བདེ་བ་ཐམས་ཅད་འབྱུང་བའི་གནས་བྱང་སེམས་དེ་ལ་བདེ་བ་དོན་གཉེར་རྣམས་ཀྱིས་བསྟེན་པར་བྱ་བ་ཡིན་པའི་ཕྱིར་བདག་ཀྱང་སྐབས་སུ་མཆིའོ།། འོ་ན། སྔར་སེམས་བསྐྱེད་པའི་གྲངས་བཞིན་དམྱལ་བར་གནས་པ་དང་འགལ་ཞེ་ན། མི་འགལ་ཏེ། ལས་དེས་དམྱལ་བར་སོང་ཡང་བྱང་སེམས་ཀྱི་སྨོན་ལམ་དང་ཐབས་མཁས་ཀྱི་དབང་གིས་མཐོ་རིས་དང་ཐར་པའི་ས་བོན་བཞག་ནས་གཏན་གྱི་བདེ་བ་ལ་འགོད་པའི་ཕྱིར་རོ།། བྱང་ཆུབ་ཀྱི་སྤྱོད་པ་ནི། སྔར་བཤད་པའི་སྤྱོད་པ་གསུམ་གྱི་བདག་ཉིད་དོ།། དཔེ་ཁག་ཅིག་ལས། བྱང་ཆུབ་སེམས་དཔའི་སྤྱོད་པ་ཞེས་པ་ལྟར་ནའང་དོན་དེ་ཉིད་དོ།། དེ་ལ་འཇུག་པ་ནི། འདིས་དེ་ལ་འཇུག་པར་བྱེད་པ་ལས། བྱང་ཆུབ་སེམས་ཀྱི་ཕན་ཡོན་ཏེ། འབྲས་བུའམ་ཡོན་ཏན་གྱི་ཆེ་བར་བཤད་པ་ཞེས་བྱ་བའི་
བརྗོད་བྱའི་དོན་ཡོངས་སུ་གཅོད་པའི་ལེའུ་སྟེ། བཅུ་ཡོད་པའི་ཐོག་མ་ཡིན་པས་དང་པོའོ།། །། 




༼ ལེའུ་གཉིས་པ་སྡིག་པ་བཤགས་པའི་ལེའུ། ༽
༼ ༢ ༽ ཕན་ཡོན་ཅན་གྱི་སེམས་བསྐྱེད་བླང་བའི་ཆོ་ག་བཤད་པ།
༼ ༡ ༽ སྤྱིའི་དོན་བཤད་པ།
༼ ༡ ༽ སློབ་དཔོན་གཞན་གྱི་བཞེད་ཚུལ་སོགས་སྤྱིར་བསྟན་པ།
གཉིས་པ་ལ། སྤྱི་གཞུང་གཉིས་ཀྱི་དང་པོ་ནི། སྔོན་གྱི་མཁས་པ་ཆེན་པོ་རྣམས་བྱང་ཆུབ་སེམས་ཀྱི་ངོ་བོ་དང་། སྐྱེ་ཚུལ་དང་། ལེན་པའི་ཆོ་ག་དང་། བསླབ་བྱ་ལ་སློབ་ཚུལ་ལ་བཞེད་ཚུལ་ཐ་དད་དེ། ཁ་(ཡེ་ཤེས་ཞབས་དང་། དཾ་ཥྚ་སེ་ན་སོགས།)ཅིག། མོས་པས་སྤྱོད་པ་བ་འཇིག་རྟེན་པའི་ལམ་གྱིས་བསྡུས་པའི་སེམས་སྨོན་པ། འདས་ལམ་གྱིས་བསྡུས་པ་འཇུག་པ་ཁ་(མདོ་བཏུས་འགྲེལ་པ།)ཅིག། དོན་དམ་བྱང་ཆུབ་ཀྱི་སེམས་སྟོང་པ་ཉིད་ལ་
དམིགས་པ་ནི། འཇུག་པ། ཀུན་རྫོབ་བྱང་ཆུབ་སེམས་སྙིང་རྗེ་གཙོ་བོར་གྱུར་པ་ནི། སྨོན་པ། ཁ་ཅིག །དགེ་བའི་རྩ་བ་འདུ་བྱེད་པ་ནི་འཇུག་པ། མི་བྱེད་པ་ནི།སྨོན་པ། ཁ་(མདོ་བཏུས་འགྲེལ་པ།)ཅིག། བསམ་པ་རྣམ་པར་དག་པ་ནི། སྨོན་པ། སྦྱོར་བ་ཕུན་སུམ་ཚོགས་པ་ནི། འཇུག་པ། ཁ་(ལམ་སྒྲོན་འགྲེལ་པ།)ཅིག། ཚོགས་ལམ་ཐར་ཆས་བསྡུས་པ་ནི། སྨོན་པ། དེ་ཡན་ཆད་འཇུག་པ་ཞེས་བཞེད་དོ།། སྐྱེད་ཚུལ་ལ། ཁ་(ལམ་སྒྲོན་འགྲེལ་པ།)ཅིག། གང་ཟག་གི་དྲུང་དུ་སེམས་བསྐྱེད་པས་སྐྱེ་བར་འདོད། ཁ་(ལམ་སྒྲོན་འགྲེལ་པ།)ཅིག །སངས་རྒྱས་ཀྱི་སྤྱན་སྔར་མིན་པ་མི་སྐྱེ་བར་འདོད། ཁ་(ཐོགས་མེད།)ཅིག།སངས་རྒྱས་བྱང་སེམས་ཀྱི་མཐུ་རྨད་བྱུང་མཐོང་བ། ཐེག་ཆེན་གྱི་སྡེ་སྣོད་ཐོས་པ། ཐེག་ཆེན་གྱི་ཆོས་ནུབ་ཏུ་ཉེ་བར་མཐོང་བ། སྙིགས་མའི་སེམས་ཅན་ཉོན་མོངས་པར་མཐོང་བ་སྟེ།རྐྱེན་བཞི་རིགས་ཕུན་སུམ་ཚོགས་པ། དགེ་བཤེས་ཀྱིས་ཟིན་པ། སྙིང་རྗེ་ཆེ་བ། འཁོར་བའི་སྡུག་བསྔལ་དང་དཀའ་སྤྱད་ལ་མི་སྐྱོ་བ་སྟེ། རྒྱུ་བཞི། ནང་རང་གི་སྟོབས། གཞན་གྱི་སྟོབས། སྔོན་ཐེག་ཆེན་ལ་གོམས་པ་རྒྱུའི་སྟོབས། ཚེ་འདིར་ཆོས་ལ་གོམས་པ་སྦྱོར་བའི་སྟོབས་ཏེ་སྟོབས་བཞི་སྟེ། དེ་རྣམས་ཚོགས་པའམ་སོ་སོ་ལ་བརྟེན་ནས་སྐྱེ་བར་བཞེད་དོ།། ཁ་(ཤཱནྟི་པ།)ཅིག །ཚད་མེད་གོམས་པས་སེམས་ཅན་གྱི་སྡུག་བསྔལ་མཐོང་བ། སྐྱབས་སུ་སོང་བས་བདག་ཉིད་ཤེས་པ། ཚོགས་བསགས་པས་རྒྱུད་དག་པ། རྟེན་མངོན་དུ་གྱུར་པས་རྒྱུད་དང་བ་སྙིང་རྗེ་གོམས་པ་སྟེ། རྒྱུ་ལྔ། རྐྱེན་དགེ་བའི་བཤེས་གཉེན་གྱི་དབང་དུ་གྱུར་པ་ལས་སྐྱེ་བར་བཞེད་དོ།། ལེན་པའི་ཆོ་ག་མི་འདྲ་བ་ནི། སོ་སོའི་གཞུང་ཐ་དད་ལས་གསུངས་པའོ།། བསླབ་བྱ་ལ་སློབ་ཚུལ་ལ། ཁ་ཅིག། བྱང་སེམས་སེམས་དང་པོ་བསྐྱེད་པ་དང་། སྤྱོད་པ་ལ་འཇུག་པ་གཉིས་ཀྱི་བསླབ་པ་ཇི་སྙེད་པ་སྨོན་པའི་བསླབ་བྱ། ཕྱིར་མི་ལྡོག་པ། མི་སྐེ་བའི་ཆོས་ལ་བཟོད་པ་ཐོབ་པ། སྐྱེ་བ་གཅིག་གིས་ཐོགས་པ་གསུམ་གྱི་བསླབ་པ་རྣམས་འཇུག་པའི་བསླབ་བྱ། ཁ་(ལམ་
སྒྲོན་འགྲེལ་པ།)ཅིག། བྱང་ཆུབ་སེམས་དཔའི་མདོ་ལས་གསུངས་པ་ཐམས་ཅད་སྨོན་པས་བསྲུང་བར་བཞེད། ཁ་(ལམ་སྒྲོན་འགྲེལ་པ།)ཅིག །ཚོགས་ལམ་གྱི་བསླབ་པ་ཇི་སྙེད་པ་སྨོན་པའི་བསླབ་བྱ། སྦྱོར་ལམ་ཡན་ཆད་རྣམས་འཇུག་པའི་བསླབ་བྱ། ཁ་(ལམ་སྒྲོན་འགྲེལ་པ།)ཅིག། བསླབ་པའི་གྲངས་ངེས་མི་བཞེད། ཁ་(ལམ་སྒྲོན་འགྲེལ་པ།)ཅིག། སྐྱབས་འགྲོའི་བསླབ་བྱའི་སྟེང་དུ་སྡོང་པོ་བཀོད་པ་དང་། དགེ་བའི་རྩ་ང་ཡོངས་སུ་འཛིན་པའི་མདོ་
དང༌། དད་པའི་སྟོབས་བསྐྱེད་མདོ་ལ་སོགས་པར་བཤད་པ་རྣམས་སྨོན་པའི་བསླབ་བྱ། ཕས་ཕམ་བཞི་ལ་སོགས་པ་རྣམས་འཇུག་པའི་བསླབ་བྱར་བཞེད་དོ།། དེ་དག་ལ་(ལམ་སྒྲོན་འགྲེལ་པར།) སློབ་དཔོན་ཆེན་པོ་དེ་རྣམས་ནི། ཐེག་པ་ཆེན་པོའི་ལམ་ལ་ཚད་མའི་སྐྱེས་བུར་གྱུར་པ། བྱམས་པ་ཆེན་པོ་དང་། སྙིང་རྗེ་ཆེན་པོ་ལ་གོམས་པ། བྱང་ཆུབ་ཀྱི་སེམས་རྣམ་པ་གཉིས་ལ་ཐུགས་བརྟན་པའོ།། དེ་ལ་སློབ་དཔོན་ཁ་ཅིག་གིས་ཕྱག་རྒྱ་ཆེན་པོའི་དངོས་གྲུབ་བརྙེས་པའོ།། ལ་ལས་ནི་བདེན་པ་གཟིགས་པའོ།། ལ་ལས་ནི་འཇིག་རྟེན་ཆོས་མཆོག་ཆེན་པོ་བརྙེས་ནས་སྤྲུལ་པའི་སྐུ་ལས་གདམས་ངག་ཐོབ་པ་དག་ཡིན་པ་དང་། མདོ་ཉིད་ནའང་དེ་དག་ཇི་ལྟར་བཞེད་པ་བཞིན་དུ་བཅོམ་ལྡན་འདས་ཀྱིས་གསུངས་པས། དེ་དག་ནི། ལམ་ཆེན་པོ་ཉིད་ཡིན་ནོ།། ཞེས་ཁོང་དུ་ཆུད་པར་བྱའོ།། ཞེས་བཤད་པས་དགོངས་གཞི་ཐ་དད་ལ་དགོངས་ནས་མདོ་ཐ་དད་ལས་གསུངས་པ་བཞིན་སློབ་དཔོན་ཐ་དད་ཀྱིས་བཀོད་པ་ཡིན་ནོ།། 


༼ ༢ ༽སློབ་དཔོན་འདི་ཉིད་ཀྱི་བཞེད་ཚུལ་ཁྱད་པར་དུ་བསྟན་པ།
༼ ༣ ༽ སྐྱེ་ཚུལ།
༼ ༡ ༽སྨོན་སེམས་སྐྱེ་བའི་ཚུལ།
༼ ༡ ༽ རྒྱུ་གང་ལ་བརྟེན་ནས་སྐྱེ་བའི་ཚུལ།
འདིར་སློབ་དཔོན་ཞི་བ་ལྷའི་བཞེད་ལུགས་ལ། བྱང་ཆུབ་ཀྱི་སེམས་གཉིས་ཀྱི་ཕན་ཡོན། ངོ་བོ། སྐྱེ་ཚུལ། ཆོ་ག །བསླབ་ཚུལ་དང་ལྔའི་དང་པོ་གཉིས་ནི། ལེའུ་དང་པོར་གཏན་ལ་ཕབ་ཟིན་ཏོ།། སྐྱེ་ཚུལ་སོགས་ལ་སྨོན་འཇུག་གཉིས་ཀྱི་དང་པོ་ལ། རྒྱུ་གང་ལ་བརྟེན་ནས་སྐྱེ་བའི་ཚུལ། བླང་བའི་ཆོ་ག། མི་ཉམས་པར་སྲུང་བའི་ཚུལ་གསུམ་གྱི་དང་པོ་ལ་ཆགས་པའི་རྟེན། ཉེར་ལེན་གྱི་རྒྱུ། ལྷན་ཅིག་བྱེད་པའི་རྐྱེན་གསུམ་གྱི་དང་པོ་ལ། ལུས་ཀྱི་དལ་འབྱོར་བསམ་པའི་རྟེན་སྐྱབས་འགྲོའོ།། གཉིས་པ་ནི། སྙིང་རྗེ། དད་པ། བྱང་ཆུབ་ཐོབ་འདོད་ཀྱི་འདུན་པ་གསུམ་ཐུན་མོང་གི་རྟེན་དུ་དགོས་ཏེ། ཇི་སྐད་དུ། འདི་བསླབ་བཞུསལས། ལྟར་བདག་དང་གཞན་དག་ཀྱང༌།། འཇིགས་དང་སྡུག་བསྔལ་མི་འདོད་པར།། བདག་དང་བྱེ་བྲག་ཅི་ཡོད་ན།། གང་དེ་སྲུང་ལ་གཞན་མི་སྲུང་།། སྡུག་བསྔལ་མཐར་ཕྱིན་འདོད་པ་དང་།། བདེ་བའི་མཐར་ཡང་འགྲོ་འདོད་པས།། དད་པའི་རྩ་བ་བརྟན་བྱས་ཏེ།། བྱང་ཆུབ་ལ་ཡང་བློ་
བརྟན་བྱ།། ཞེས་སོ།། བྱེ་བྲག་ཏུ་སྨོན་པ་སེམས་བསྐྱེད་ནི། སངས་རྒྱས་སམ་ཉན་ཐོས་ཀྱིས་བསྐུལ་བ། སངས་རྒྱས་སམ་བྱང་ཆུབ་སེམས་དཔའི་བསྔགས་པ་ཐོས་པ། སེམས་ཅན་སྡུག་བསྔལ་བར་མཐོང་ནས་སྙིང་རྗེ་བར། སངས་རྒྱས་ཀྱི་སྐུ་མཐོང་ནས་དད་པ་སྟེ། བཞི། ཆོས་བཅུ་པའི་མདོ་ལས་བྱང་ཆུབ་སེམས་སྐྱེ་བའི་རྒྱུ་བཞིར་བཤད་པ་དང་། གྲགས་པ་ཐ་ག་བས་སངས་རྒྱས་གློག་གི་སྒྲོན་མ་ལ་རས་ཀྱི་ཁ་ཚར་ཕུལ་ནས་སེམས་བསྐྱེད་པ་ལྟར་བླ་མ་ལ་ཡོན་དབུལ་བ་སོགས་དགེ་བ་སྣ་འགའ་སྔོན་དུ་བཏང་ནས་སྐྱེ་བར་མདོ་དཔའ་བར་འགྲོ་བ་དང་། སྐལ་བཟང་། གཉིས་ཀྱིས་བསྒྲུབས་སོ།། གསུམ་པ་ནི། སངས་རྒྱས་ཀྱི་སྐུ་མཐོང་བའམ་དགེ་བའི་བཤེས་གཉེན་ལ་སོགས་པའོ།། 
༼ ༢ ༽ བླང་བའི་ཆོ་ག།
གཉིས་པ་ནི། ཇོ་བོ་རྗེ་ན་རེ། འཕགས་པ་ཀླུ་སྒྲུབ་དང་། ཐོགས་མེད་དང་། ཞི་བ་ལྷ་རྣམས་སྨོན་པ་སེམས་བསྐྱེད་ཆོ་ག་མཐུན་པར་བཤད་ལ། སློབ་དཔོན་ཀླུ་སྒྲུབ་ཀྱིས་སྡིག་བཤགས་ཡིད་རང་སྐྱབས་འགྲོ་བ་དག་དབུལ་བ་བཞི་སྔོན་དུ་བཏང་ནས་དངོས་གཞི་སེམས་བསྐྱེད་པའི་ཚིག་བརྗོད། མཇུག་བསྔོ་བའི་ཆོ་ག་མཛད་དོ།། འཕགས་པ་ཐོགས་མེད་ཀྱིས་ནི། ཀྱེ་མ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་གྱུར་ཅིག །སེམས་ཅན་ཐམས་ཅད་ཀྱི་དོན་ཡང་བྱེད་ཅིང་ཤིན་ཏུ་མཐར་ཐུག་པའི་མྱ་ངན་ལས་འདས་པ་དང་། དེ་བཞིན་གཤེགས་པའི་ཡེ་ཤེས་ལ་དགོད་པར་གྱུར་ཅིག་ཅེས་ཏེ། དེ་ལྟར་བདག་གི་བྱང་ཆུབ་དང་སེམས་ཅན་གྱི་དོན་བསྒྲུབས་པ་ན་སེམས་བསྐྱེད་པར་བྱེད་དོ།། ཞེས་དངོས་ཇི་སྐད་ཙམ་ལས་སྦྱོར་རྗེས་ཀྱི་ཆོ་ག་མ་གསུངས། སློབ་དཔོན་འདིས་ནི་འོག་ཏུ་སྨོན་འཇུག་སྟབས་གཅིག་མ་གཏོགས་སྨོན་པ་རྐྱང་པའི་ལོགས་སུ་མཛད་དེ། ཇི་སྐད་(བསླབ་བཏུས།)དུ། བྱང་ཆུབ་ཏུ་སྨོན་པའི་སེམས་ནི་ངས་སངས་རྒྱས་སུ་འགྱུར་བར་བྱའོ།། ཞེས་སེམས་སྨོན་པ་ལས་སྐྱེས་པ་ཡིན་ཞེས་གསུངས་པས། བསམ་པ་དེས་ཀུན་ནས་ཞེས་སེམས་སྨོན་པ་ལས་སྐྱེས་བསླངས་ནས་སྨོན་ལམ་བཏབ་པ་ཙམ་གྱིས་ཆོག་པར་བཞེད་པ་འདྲ་སྟེ། བདུད་སྡིག་ཅན་གྱིས། སངས་རྒྱས་ལ་སྐྱབས་སུ་མཆིའོ།། ཆོས་ལ་སྐྱབས་སུ་མཆིའོ།། དགེ་འདུན་ལ་སྐྱབས་སུ་མཆིའོ།། བདག་བླ་ན་མེད་པའི་བྱང་ཆུབ་ཏུ་གྱུར་ཅིག་ཅེས་སེམས་བསྐྱེད་པ་དེ། སློབ་དཔོན་འདི་སྨོན་པར་བཞེད་པའི་ཕྱིར། སློབ་དཔོན་འདིའི་རྗེས་སུ་འབྲངས་པའི་ཛེ་ཏ་རིས་སྔོན་འགྲོ་གསོལ་བ་བཏབ་སྟེ། ཡན་ལག་བདུན་པ་དང་སྐྱབས་འགྲོ་དང་སྨོན་པའི་སེམས་སྦྱོང་། དངོས་གཞི་འོག་གི་ཆོ་ག་དང་ཆ་འདྲ་བ་དང་། རྗེས་གཟེངས་བསྟོད་པ་མཛད་ལ། ཇོ་བོ་རྗེས་ཕྱག་མཆོད་གསོལ་གདབ་སྐྱབས་འགྲོ་ཁྱད་པར་ཅན་སྔོན་དུ་བཏང་ནས་སྨོན་པའི་ཆོ་ག་བརྗོད། མཇུག་བསླབ་བྱ་བརྗོད་པ་ཙམ་མཛད་དོ།། 
༼ ༣ ༽ མི་ཉམས་པར་བསྲུང་བའི་ཚུལ།
གསུམ་པ་ནི། མདོ་(རྒྱལ་པོ་ལ་གདམས་པའི།)ལས། རྒྱལ་པོ་ཆེན་པོ་འདི་ལྟར། ཁྱོད་ནི་བྱ་བ་མང་། བྱེད་པ་མང་སྟེ། ཉིན་མཚན་དུ་ཐམས་ཅད་དུ་ཐམས་ཅད་རྣམ་པ་ཐམས་ཅད་དུ་ཐམས་ཅད་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཏེ། དེ་བས་ན། རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་འདུན་པ་དང་དད་པ་དང་དོན་དུ་གཉེར་བ་དང་སྨོན་པ་འགྲོ་ཡང་རུང༌། འགྲེང་ཡང་རུང་། འདུག་ཀྱང་རུང་། ཉལ་ཡང་རུང་། སད་ཀྱང་རུང་། ཟ་ཡང་རུང་། འཐུང་ཡང་རུང་། རྟག་པར་རྒྱུན་དུ་དྲན་པར་གྱིས་ལ་ཡིད་ལ་
བཟུང་སྟེ། སྒོམས་ཤིག །སངས་རྒྱས་དང༌། བྱང་ཆུབ་སེམས་དཔའ་དང་། འཕགས་པ་ཉན་ཐོས་དང་། རང་སངས་རྒྱས་དང་། སོ་སོ་སྐྱེ་བོ་ཐམས་ཅད་བདག་གི་འདས་པ་དང་། མ་འོངས་པ་དང་། ད་ལྟར་བྱུང་བའི་དགེ་བའི་རྩ་བ་ཐམས་ཅད་བསྡུས་ཤིང་གཞོལ་ཏེ་བརྩིས་ལ་རྗེས་སུ་ཡི་རང་བར་གྱིས་ཤིག།རྗེས་སུ་ཡི་རང་བའི་མཆོག་ནས་ནམ་མཁའ་དང་འདྲ་བ་དང༌། མྱ་ངན་ལས་འདས་པ་དང་མཚུངས་པའི་བར་གྱིས་རྗེས་སུ་ཡི་རང་བར་གྱིས་ཤིག། རྗེས་སུ་ཡི་རང་ནས་སངས་རྒྱས་དང་། བྱང་ཆུབ་སེམས་དཔའ་དང་། འཕགས་པ་ཉན་ཐོས་དང༌། རང་སངས་རྒྱས་ཐམས་ཅད་ལ་མཆོད་པར་བྱ་བ་ཕུལ་ཅིག།ཕུལ་ནས་སེམས་ཅན་ཐམས་ཅད་དང་ཐུན་མོང་དུ་གྱིས་ཤིག། དེ་ནས་སེམས་ཅན་ཐམས་ཅད་ཐམས་ཅད་མཁྱེན་པའི་བར་དུ་ཐོབ་པར་འགྱུར་བ་དང་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་འགྱུར་བ་ཉིན་གཅིག་བཞིན་དུ་དུས་གསུམ་དུ་ཡང་དག་པར་རྫོགས་པའི་བྱང་ཆུབ་ཏུ་སྔོས་ཤིག།རྒྱལ་པོ་ཆེན་པོ་ཁྱོད་དེ་ལྟར་ཞུགས་ན། རྒྱལ་སྲིད་ཀྱང་བྱེད་ལ། རྒྱལ་པོའི་བྱ་བ་ཡང་ཉམས་པར་མི་འགྱུར་ཞིང་།བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ།། ཞེས་གསུངས་སོ།། འདི་སྨོན་པའི་དབང་དུ་བྱས་པར་སློབ་དཔོན་གྱིས་བཤད་པའི་ཕྱིར་རོ།། ཤཱནྟི་པ་དང་། ཇོ་བོ་རྗེས་བྱང་ཆུབ་ཀྱི་སེམས་བརྗེད་པའི་རྒྱུ་བཞི། བླ་མ་དང་སྦྱིན་གནས་ལ་ལོག་པར་བསླུ་བ་དང་། གཞན་གནས་མ་ཡིན་པ་ལ་འགྱོད་པ་བསྐྱེད་པ་དང་། བྱང་ཆུབ་སེམས་དཔའ་ལ་ཞེ་སྡང་བས་ངན་དུ་བརྗོད་པ་དང་། སེམས་ཅན་རྣམས་ལ་གཡོ་དང་སྒྱུས་སྤྱོད་པ་སྟེ། བཞིའི་གཉེན་པོར་ཤེས་བཞིན་གྱིས་བཞད་གད་ཀྱི་ཕྱིར་ཡང་རྫུན་མི་སྨྲ་བ་དང༌། གཞན་དག་རྫོགས་པའི་བྱང་ཆུབ་ལ་དགོད་པ་དང་། བྱང་ཆུབ་སེམས་དཔའ་ལ་སྟོན་པ་ལྟར་སེམས་པ་དང་། གཞན་ལ་བསམ་པ་རྣམ་པར་དག་པ་སྟེ། འོད་སྲུང་གིས་ཞུས་པ་ལས་འབྱུང་བ་བཞིན་དུ་སློབ་ལ། ཁྱད་པར་མངོན་ཤེས་མྱུར་དུ་ཐོབ་པར་འདོད་པས་སྤྱན་རས་གཟིགས་ཀྱིས་ཞུས་པའི་ཆོས་བདུན་པའི་མདོ་ལ་བསླབ་པར་གསུངས་སོ།། གལ་ཏེ་བྱང་སེམས་བརྗེད་པའི་རྒྱུ་བཞིའམ་བྱང་ས་ལས། རིགས་དང་མི་ལྡན་པ། སྡིག་གྲོགས་ཀྱིས་ཟིན་པ། སྙིང་རྗེ་ཆུང་བ། འཁོར་བའི་སྡུག་བསྔལ་གྱིས་སྐྲག་པ་སྟེ།བཞི་བྱང་ཆུབ་ཀྱི་སེམས་ལྡོག་པའི་རྒྱུར་བཤད་པས། རྐྱེན་དེས་ཉམས་ན་ཕྱིས་འཆོས་ཤིང་ལེན་པར་བྱེད་དོ།། 
༼ ༡ ༽ འཇུག་སེམས་སྐྱེ་བའི་ཚུལ།
༼ ༡ ༽ གང་ལ་བརྟེན་ནས་སྐྱེ་བའི་ཚུལ།
གཉིས་པ་ལ་སྐྱེ་བའི་རྒྱུ། བླང་བའི་ཆོ་ག །སྲུང་བའི་ཚུལ་གསུམ་གྱི་དང་པོ་ལ། རྟེན། རྒྱུ། བདག་རྐྱེན་གསུམ་གྱི་དང་པོ་ལ། གང་ཟག་གི་དང༌། ལུས་ཀྱི་དང་། བསླབ་པའི་རྟེན་ལ་དཔྱད་པ་གསུམ་གྱི་དང་པོ་ལ། ཁ་ཅིག །སོ་སྐྱེ་ལ་བྱང་ཆུབ་ཀྱི་སེམས་ཙམ་མི་སྐྱེ་བར་འདོད་པ་(དྲི་མ་མེད་པར་གྲགས་པས་བསྟན་པ། དཀོན་མཆོག་ཟ་མ་ཏོག །ཆོས་ཐམས་ཅད་འབྱུང་བ་མེད་པར་བསྟན་པ། ངེས་པ་དང་མ་ངེས་པ་ལ་འཇུག་པ་ཕྱག་རྒྱའི།)མདོ་བཞིས་སོ་སྐྱེ་ལ་སྐྱེ་བར་བསྒྲུབས། ཇི་སྐད་(དེ་བཞིན་གཤེགས་པའི་གསང་བའི་མདོ་ལས།)དུ། བཅོམ་ལྡན་འདས་བྱང་ཆུབ་ཏུ་སེམས་བསྐྱེད་པ་སུའི་ལགས། རྒྱལ་པོ་ཆེན་པོ་གང་གི་ལྷག་པའི་བསམ་པ་མ་འཁྲུགས་པའོ་ཞེས་སོགས་ནི། སེམས་བསྐྱེད་ཙམ་གྱིས་ཆོག་པར་འཛིན་པ་རྣམས་སྙིང་རྗེ་ལ་གཞུག་པའི་དོན་དུ་དགོངས་ཏེ་གསུངས་པ་སྟེ། གང་ལ་རྣལ་འབྱོར་མེད་པ་དེ་དག་ནི། དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བ་མ་ཡིན་ནོ།། ཞེས་པ་ལྟར་སྨད་པའི་དགག་སྒྲ་ཡིན་གྱི་གཏན་ནས་མི་སྐྱེ་བ་མ་ཡིན་པར་བཤད་དོ།། ཁྱད་པར་འཇུག་པ་དང་འབྲེལ་བའི་སྡོམ་པ་སོ་སྐྱེ་ལ་སྐྱེ་བར། ཅི་(བསླབ་བཏུས།)སར་མ་ཆུད་པ་ལ་ཡང་བྱང་ཆུབ་སེམས་དཔའི་སྡོམ་པའི་དབང་དུ་བྱ་བ་ཡོད་དམ་མེད་ཅེས་བྱ་བ་འདིར་བརྗོད་པར་བྱའོ།། ཞེ་ན། ཡོད་པར་རིག་པར་བྱ་སྟེ། ཞེས་དམ་བཅས་ནས་(ནམ་མཁའི་སྙིང་པོ་དང་། དྲག་ཤུལ་ཅན་གྱི།)མདོ་གཉིས་ཀྱིས་བསྒྲུབས་སོ།། 
གཉིས་པ་ནི། སྤྱིར་རྟེན་ཕུན་སུམ་ཚོགས་པ་དལ་འབྱོར་ཡིན་ལ། དེ་ལའང་ཉོན་
མོངས་པ་ཤས་ཆེ་ན། སྡོམ་པ་བླངས་པ་བཞིན་སྲུང་མི་ནུས་པས་ཉེས་དམིགས་ཆེན་པོ་
སྐྱེད་པའི་ཕྱིར་ཉོན་མོངས་པ་ཆུང་བ་དགོས་ཏེ། ཇི་སྐད་དུ། སྡོམ་པ་འདི་བུད་མེད་ཉོན་
མོངས་པ་ཆུང་ངུ་སེམས་བྱང་ཆུབ་ཏུ་མོས་པ་ལ་ཡང་འགྲུབ་སྟེ་ཞེས་བྱང་སེམས་ཀྱི་
སོ་ཐར་གྱི་ལུང་གིས་བསྒྲུབས་སོ།། 
གསུམ་པ་ནི། ཁ་(རོ་བོ་ཐེ།)ཅིག །སོ་སོ་ཐར་པ་རིགས་བདུན་གྱི།། རྟག་ཏུ་སྡོམ་གཞན་ལྡན་པ་ལ།། བྱང་ཆུབ་སེམས་དཔའི་སྡོམ་པ་ཡི།། སྐལ་བ་ཡོད་ཀྱི་གཞན་དུ་མིན།། ཞེས་སོ་སོར་ཐར་པ་རིགས་བདུན་བྱང་སེམས་ཀྱི་སྡོམ་པའི་རྟེན་དུ་དགོས་པར་འདོད་པ་ལ། བོད་རྣམས། ཐོགས་མེད་ལ་སོགས་སེམས་ཙམ་པའི་ལུགས་ཡིན་ཟེར་བ་ནི། མི་འཐད་དེ། ཁོང་རང་གིས་མཛད་པར་བྱེད་པའི་རང་འགྲེལ་ལས། དེའི་སྐབས་ཀྱི་ཆོ་ག་བསླབ་བཏུས་ཀྱི་ལུགས་སུ་བྱེད་པར་བཤད་པའི་ཕྱིར་རོ།། འོན་ཀྱང་དེ་ནི་མེད་ཁ་མེད་ཀྱི་རྟེན་མ་ཡིན་ཏེ། གཞུང་དེ་ཉིད་ནས་ཀྱང་དག་པའི་རྟེན་ཡིན་གྱི། མ་དག་པ་གཞན་ལས་ཀྱང་སྐྱེ་བར་གསུངས་པའི་ཕྱིར་དང༌། སློབ་དཔོན་འདིས་ཀྱང་ངེས་པར་དགོས་པའི་དམིགས་བསལ་མ་གསུངས་པའི་ཕྱིར་རོ།། ཐུབ་དགོངས་ལས་ཀྱང་། གང་




ཞིག་དགེ་བསྙེན་དང་། དགེ་བསྙེན་མ་དང༌། དགེ་ཚུལ་དང་། དགེ་ཚུལ་མ་དང༌། དགེ་སློབ་མ་དང་། དགེ་སློང་དང་། དགེ་སློང་མའི་དབྱེ་བས་ཇི་སྲིད་འཚོ་བ་པའི་སོ་སོར་ཐར་པའི་སྡོམ་པ་བདུན་པོ་རྣམས་ལས་གང་ཡང་རུང་བའི་སོ་སོར་ཐར་པའི་སྡོམ་པ་ལ་གནས་པ་ཉིད་ཀྱིས་བྱང་ཆུབ་སེམས་དཔའི་སྡོམ་པ་བླང་བར་བྱ་ཡི། གཞན་གྱིས་མ་ཡིན་ཏེ། གཞན་ལ་བྱང་ཆུབ་སེམས་དཔའི་སྡོམ་པ་མི་སྐྱེ་བའི་ཕྱིར་རོ།། ཞེས་ཟེར་བ་ནི། ཐེག་པ་ཆེན་པོ་ལ་ཡོངས་སུ་ངལ་བ་མང་པོ་མ་བྱས་པ་སྟེ། གལ་ཏེ་སོ་སོར་ཐར་པའི་སྡོམ་པ་མེད་པར་བྱང་ཆུབ་སེམས་དཔའི་སྡོམ་པ་མི་སྐྱེ་ན་ནི། དེའི་ཚེ་བྱང་ཆུབ་སེམས་དཔའི་སྡེ་སྣོད་ལ་སོགས་པ་དང༌། དེའི་རྗེས་སུ་འབྲངས་པའི་གཞུང་དུ་འདི་དེའི་རྩ་བར་བཤད་པར་འགྱུར་རོ།། དགོས་པ་ནི། གདོན་མི་ཟ་བར་བརྗོད་པར་བྱ་བ་ཡིན་ཏེ། དཔེར་ན། ཐེག་པ་ཆེན་པོར་བྱང་ཆུབ་ཀྱི་བར་དུ་གསུམ་པ་སྐྱབས་སུ་འགྲོ་བ་ལྟ་བུའོ་ཞེས་གསུངས་པའི་ཕྱིར་རོ།། བྱང་སར། བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་ནི། སོ་སོར་ཐར་པ་ཡང་དག་པར་བླངས་པའི་རིགས་བདུན་པོ་ཞེས་པ་ནི། ཚུལ་ཁྲིམས་ཐམས་ཅད་ཅེས་བྱ་བ་འཆད་པའི་སྐབས་ཡིན་པས་ཐམས་ཅད་ཚང་བའི་དབང་དུ་བྱས་ཀྱི། ངེས་པར་དགོས་པའི་དམིགས་བསལ་མེད་དོ།། གཉིས་པ་ནི། སྔར་བཤད་པའི་དད་བརྩེ་འདུན་གསུམ་བྱང་ཆུབ་སེམས་དཔའི་སྡོམ་པའི་རང་བཞིན་ཤེས་ནས་སློབ་པར་འདོད་པས་ཁྱད་པར་དུ་བྱས་པའོ།། གསུམ་པ་ནི། ཡོངས་འཛིན་སངས་རྒྱས་བྱང་སེམས་དང་བླ་མ་ལ་སོགས་པའོ།། 
༼ ༢ ༽བླང་བའི་ཆོ་ག། 
གཉིས་པ་ལ། བླ་མ་ཡོད་པ་དང༌། མེད་པའི་ཆོ་ག་གཉིས་ཀྱི་དང་པོ་ནི། བླ་མ་མཚན་ཉིད་དང་ལྡན་པ་བཙལ་ལ་དེ་ལ་བླང་བར་བྱ་སྟེ། བསླབ་བཏུས་ལས། འདི་ལས་བརྩམས་ཏེ་ལུང་ནོད་པ་ཐམས་ཅད་དང༌། སྡོམ་པ་གཟུང་བ་ཡང་བྱང་ཆུབ་སེམས་དཔའི་བསླབ་པའི་གནས་ལ་གོམས་པ་ལྷུར་བྱེད་པ་སྡོམ་པ་དང་ལྡན་པ་ལས་བྱ་སྟེ། དེ་ལྟར་བྱས་ན། དེ་བསླབ་པ་ལས་འདས་ན་རབ་ཏུ་ངོ་ཚ་བར་འགྱུར་ཞིང་བླ་མ་ལ་བསླུས་པར་དོགས་པའི་འཇིགས་པ་སྐྱེ་བའམ། དེ་ལ་ནན་ཏན་བྱ་མི་དགོས་པར་དགའ་བ་དང་གུས་པ་འགྲུབ་པར་འགྱུར་རོ།། དེ་བས་ན། བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སྤྱན་སྔར་བསླབ་པའི་ནང་ནས་བསླབ་པ་གང་ཡང་རུང་བ་གྲུབ་པར་འདོད་པས་ཡང་དག་པར་ལེན་པར་བྱེད་དོ།། དེ་ལྟར་འདི་ནི། སྡོམ་པ་སྤྱིའི་ཆོས་ཡིན་
ནོ།། ཞེས་སོ།། དེ་ལྟ་བུའི་བླ་མའི་སྤྱན་སྔར་དཀོན་མཆོག་གི་མཆོད་པ་དང༌། བླ་མ་ལ་ཡོན་དབུལ་བ་སྔོན་དུ་འགྲོ་ཞིང་བྱང་ཆུབ་སེམས་དཔའི་སྤྱོད་པ་དཀའ་བ་རྣམས་རྟོགས། སེམས་ཅན་སྡུག་བསྔལ་ལས་སྐྱོབ་པའི་བསམ་པས་ཡན་ལག་བདུན་པ་བཟང་སྤྱོད་དམ། རྒྱས་པར་འོག་ནས་འབྱུང་བ་ལྟར་བྱས། བླ་མ་ལ་གསོལ་བ་གདབ་པ་སྔོན་དུ་སོང་བས་བླ་མའི་རྗེས་སུ་བརྗོད་པའམ། ཡང་ན་རང་གིས་བརྗོད་པས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ། འཁོར་བའི་ཐོག་མ་མེད་པ་ཡི།། སྔོན་གྱི་ཐ་མ་ཇི་སྲིད་པ།། དེ་སྲིད་སེམས་ཅན་ཕན་དོན་དུ།། སྤྱོད་པ་དཔག་ཡས་སྤྱད་པར་བགྱི།། འཇིག་རྟེན་མགོན་པོའི་སྤྱན་སྔར་འདིར།། བྱང་ཆུབ་མཆོག་ཏུ་སེམས་བསྐྱེད་དེ།། འགྲོ་བ་ཐམས་ཅད་མགྲོན་མཉེར་ནས།། དེ་དག་དབུལ་ཞིང་ཕོངས་
ལས་སྒྲོལ།། དེ་རིང་ཕན་ཆད་གལ་ཏེ་ཡང༌།། བདག་གིས་འདོད་ཆགས་སེམས་བསྐྱེད་ན།། ཕྱོགས་བཅུ་དག་ན་གང་བཞུགས་པའི།། སངས་རྒྱས་ཐམས་ཅད་བསླུས་པར་འགྱུར།། བྱང་ཆུབ་ནམ་ཞིག་ཐོབ་བར་དུ།། ཐ་བའི་སེམས་དང་གནོད་སེམས་དང་།། ཕྲག་དོག་དང་ནི་སེར་སྣ་ཡང་།། དེ་རིང་ཕན་ཆད་མི་བྱའོ།། ཚངས་པའི་སྤྱོད་པ་བདག་གིས་སྤྱད།། སྡིག་པ་འདོད་པ་ཡོངས་སུ་གཏང༌།། ཚུལ་ཁྲིམས་སྡོམ་དང་ངེས་པ་ལ།། སངས་རྒྱས་རྗེས་སུ་བསླབ་པར་བྱ།། བདག་འདིར་བྱང་ཆུབ་རིངས་ཚུལ་དུ།། འཚང་རྒྱར་མོས་ཤིང་སྤྲོ་བ་མེད།། ཕྱི་མཐར་ཐུག་གི་བར་དུ་ཡང༌།། སེམས་ཅན་གཅིག་ཕྱིར་སྤྱད་པར་བགྱི།། ཚད་མེད་བསམ་གྱིས་མི་ཁྱབ་པའི།། སངས་རྒྱས་ཞིང་ནི་སྦྱང་བར་བགྱི།། ཕྱོགས་རྣམས་བཅུ་པོ་ཐམས་ཅད་དུ།། བདག་གི་མིང་ནི་གྲགས་པར་བགྱི།། ལུས་དང་ངག་གི་ལས་རྣམས་ཀྱང་།། རྣམ་པ་ཀུན་ཏུ་བདག་གིས་སྦྱང་།། ཡིད་ཀྱི་ལས་ཀྱང་སྦྱང་བར་བགྱི།། མི་དགེའི་ལས་ནི་སྤྱད་མི་བགྱི།། ཞེས་བརྗོད་དོ།། འདིའི་དོན་ཤཱནྟི་པས། ཚིགས་བཅད་གཅིག་གིས་སྨོན་འཇུག་ཐུན་མོང་བ། དེ་ནས་ཕྱེད་ཀྱིས་སྨོན་པ། ཕྱེད་ཀྱིས་འཇུག་པ། དེ་ནས་གཅིག་གིས་ངོ་ཚ་ཁྲེལ་ཡོད་ཀྱི་ངོ་བོ་སྡོམ་པའི་ཚུལ་ཁྲིམས་། གཉིས་ཀྱིས་དགེ་བ་ཆོས་སྡུད་དེ། དེ་ལ་གཅིག་གིས་བཟོད་པ་དང་སྦྱིན་པ། ཕྱེད་ཀྱིས་ཚུལ་ཁྲིམས་ཏེ། དེ་རྣམས་ཀྱིས་ཁྱིམ་པའི་བསླབ་པ་བསྟན། དེ་ནས་ཕྱེད་ཀྱིས་རབ་བྱུང་གི་དབང་དུ་བྱས་པའི་བསླབ་པ་བསྟན་པ་ལ། དེ་ནས་གཉིས་ཀྱིས་སེམས་ཅན་དོན་བྱེད་ཀྱི་ཚུལ་ཁྲིམས་སྙིང་རྗེ་དང་ཤེས་རབ་ཀྱི་ངོ་བོ་བསྟན་ཏེ། དེ་ལ་ཕྱེད་ཀྱིས་ཕྱུགས་རྫི་ལྟ་བུར་སེམས་བསྐྱེད། ཕྱེད་ཀྱིས་སེམས་ཅན་སྨིན་པ། གཅིག་གིས་ཞིང་སྦྱོང་བ་བསྟན། ལྷག་མ་ཚིགས་བཅད་གཅིག་གིས་ཚུལ་ཁྲིམས་གསུམ་གྱི་དོན་བསྡུ་བསྟན་པར་བཞེད་དོ།། མཇུག་མཆོག་བསླབ་བཏུས་ནས་མ་གསུངས་ཀྱང་།
གཞུང་འདི་ནས་འབྱུང་བ་ལྟར་རམ། ཤཱནྟི་པའི་བཞེད་པ་ལྟར། ཕན་ཡོན་གྱིས་སྤྲོ་བ་བསྐྱེད་པ་དང་བསླབ་པ་མདོར་བསྡུས་ཏེ་ལུང་དབོག་པར་བྱའོ།། 
གཉིས་པ་ནི། བསླབ་བཏུས་ལས། ཡང་ན་དེ་ལྟ་བུའི་དགེ་བའི་བཤེས་གཉེན་མེད་ན། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་མངོན་དུ་བསྒོམས་ནས། སྡོམ་པ་དང་བདག་གི་སྟོབས་དང་ཡང་སྦྱར་ནས་བླང་སྟེ། དེ་ལྟར་མ་ཡིན་ན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་ལྷ་དང་བཅས་པའི་འཇིག་རྟེན་བསླུས་པར་འགྱུར་རོ།། ཞེས་བཤད་པས། དགེ་བའི་བཤེས་གཉེན་མ་རྙེད་ན། སངས་རྒྱས་དང་བྱང་སེམས་ཀྱི་སྐུ་གཟུགས་སམ་མངོན་སུམ་དུ་བསྒོམས་ནས་བླང་ལ། མ་རྙེད་པའི་དོན་ནི། ཤཱནྟི་པས་ཡོད་པ་དང་མེད་པ་ཉིད་ཀྱི་ཇི་ལྟ་བུ་ཞེ་ན།
གལ་ཏེ་དོན་ཆེན་པོ་ཉམས་པར་འགྱུར་བ་ལས་ནི། རྒྱང་གྲགས་ཀྱི་མཐར་ཡང་མེད་པ་ཉིད་དོ།། མ་ངེས་པ་ལ་ནི། དཔག་ཚད་བརྒྱའི་ཕ་རོལ་ཏུ་ཡང་ཡོད་པ་ཉིད་དོ་ཞེས་བཤད་པ་ལྟར་རོ།། ཁ་གནས་བརྟན་བྱང་བཟང༌། ཅིག །ཚུལ་ཁྲིམས་འདི་དང་ལྡན་གྱུར་དང༌།། རྣམ་པར་དག་པར་དབེན་གནས་པ།། དེ་ནི་བླ་མ་མེད་གྱུར་ཀྱང་།། རང་ཉིད་ཀྱིས་ཀྱང་བླང་བ་ཡིན།། ཞེས་སོ་ཐར་གྱི་སྡོམ་པ་དང་ལྡན་ཞིང་སྡོམ་པའི་ཆོ་ག་ལ་མཁས་པས་རང་གིས་བླང་གི།ཉམས་པ་གསོ་བ་ལ་བླ་མ་ཁོ་ན་ལས་བླངས་དགོས་ཞེས་པ་ནི། མཁན་པོ་ཞི་བ་འཚོས། ཉམས་ན་ཕྱིར་གསོ་བ་དང༌། ཐོག་མ་ཉིད་ནས་ལེན་པ་གཉི་གའི་ཆོ་གར་བཤད་པ་དང་འགལ་ལོ།། ཆོ་ག་གཞན་སྔར་དང་འདྲ་བ་ལ་སློབ་དཔོན་དགོངས་སུ་གསོལ་ཞེས་པ་སངས་རྒྱས་བྱང་སེམས་སུ་སྤོས་པ་ཉིད་དོ།། དེ་
ལྟར་བསླབ་བཏུས་ནས་སློབ་དཔོན་ཡོད་མེད་ཀྱི་ཆོ་ག་གཉི་ག་བཤད་ལ། གཞུང་འདིར་ནི་སློབ་དཔོན་མེད་པའི་དབང་དུ་བྱས་པར་ནག་པོ་པ་དང༌། ཇོ་བོ་རྗེས་བཤད་དེ།གཞུང་ཇི་ལྟ་བར་ཉམས་སུ་བླང་བར་བྱའོ།། 
༼ ༣ ༽ མི་ཉམས་པར་བསྲུང་བའི་ཚུལ།
གསུམ་པ་ལ། ཇི་ལྟར་སྲུང་བའི་ཚུལ། ཉམས་ན་ཕྱིར་བཅོས་པའི་ཆོ་ག། མ་ཉམས་ན་རྗེས་སུ་འཇུག་པའི་ཚུལ་གསུམ་གྱི་དང་པོ་ལ། སློབ་དཔོན་འདིའི་དགོངས་པ་ཇོ་བོ་རྗེས་བཤད་པ་ལ། གང་ཟག་ཐེག་པ་ཆེན་པོ་ལ་གོམས་པ་ཆེ་དང་འབྲིང་དང་ཆུང་བ་གསུམ་ལས། དང་པོ་ནི། བསླབ་བཏུས་ལས། དེ་ལྟར་སྡོམ་པ་ཡང་དག་པར་གཟུང་བ་ལ་ལྟུང་བའི་མཚན་ཉིད་གང་གིས་བརྗོད་པའི་དངོས་པོ་བདག་ཉིད་ཀྱིས་བརྟགས་ཏེ་སྤོང་བ་དང༌། ལྟུང་བའི་གཟུགས་བརྙན་དང༌། ལྟུང་བ་མ་ཡིན་པའི་གཟུགས་བརྙན་མ་རྨོངས་པར་མི་འགྱུར་བའི་ལྟུང་བའི་སྤྱིའི་མཚན་ཉིད་བརྗོད་དོ།། བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་ད་ལྟ་དང༌། མ་འོངས་པའི་སྡུག་བསྔལ་དང་ཡིད་མི་བདེ་བ་ཐམས་ཅད་ཞི་བར་བྱ་བ་དང་། ད་ལྟར་དང་། མ་འོངས་པའི་
བདེ་བ་དང་ཡིད་བདེ་བ་ཐམས་ཅད་བསྐྱེད་པའི་ཕྱིར་གཡོ་མེད་པར་ལུས་དང་ངག་དང་ཡིད་བརྩོན་པས་ནན་ཏན་མི་བྱེད་པ་དང་། དེའི་རྐྱེན་ཚོགས་པ་མི་ཚོལ་བ་དང༌། དེའི་བར་དུ་གཅོད་པའི་གཉེན་པོ་ལ་མི་འབད་པ་དང་། སྡུག་བསྔལ་བ་དང་ཡིད་མི་བདེ་བ་ཆུང་ངུས་སྡུག་བསྔལ་དང་ཡིད་མི་བདེ་བ་ཆེན་པོའི་གཉེན་པོར་འགྱུར་བ་མི་བསྐྱེད་པ་དང་། དོན་ཆེན་པོ་བསྒྲུབ་པའི་ཕྱིར་དོན་ཆུང་ངུ་ཉམས་པར་མི་བྱེད་པས་སྐད་ཅིག་ཙམ་ཡང་ཡལ་བར་བོར་ན། ལྟུང་བ་དང་བཅས་པ་ཡིན་ནོ།། མདོར་ན། རང་གི་ནུས་པའི་ཡུལ་མ་ཡིན་པའི་བྱ་བ་རྣམས་ལ་ལྟུང་བ་མེད་དེ། དོན་དམ་པ་ཉིད་ཀྱིས་དེ་ལ་བསླབ་པ་བཅས་པ་མེད་པའི་ཕྱིར་རོ།། གཞན་ལ་ནི། རང་བཞིན་གྱི་ཁ་ན་མ་ཐོ་བ་དང་བཅས་པ་ཉིད་དུ་གཟུང་བ་ཁོ་ནའོ།། རང་གི་ནུས་པའི་ཡུལ་མ་ཡིན་པ་གང་ཞིག་ལ་བརྩོན་པར་བྱེད་ན། ལྟུང་བར་འགྱུར་ཏེ། དེ་ནི། བསམ་མི་དགོས་པར་སྤྱིར་སྡིག་པ་བཤགས་པའི་ནང་དུ་འདུས་པས་དེ་ལས་གྲོལ་བར་འགྱུར་རོ། དེ་དག་ནི། མདོར་ན་བྱང་ཆུབ་སེམས་དཔའི་བསླབ་པའི་ཁོག་པ་ཡིན། རྒྱས་པར་ནི། བསྐལ་པ་དཔག་ཏུ་མེད་པར་མཐའ་ཡས་པར་བཤད་དུ་ཡོད་དོ།། ཡང་། མདོར་ན་བྱང་ཆུབ་སེམས་དཔའི་ལྟུང་བ་རྣམ་པ་གཉིས་ཏེ། ཅི་ནུས་པར་རིགས་པ་དང་མི་རིགས་པ་མ་བརྟགས་པར་རྩོམ་པའམ་ལྡོག་པའམ་བཏང་སྙོམས་སུ་འཇོག་པ་ནི། ལྟུང་བ་དང་བཅས་པ་ཡིན་ནོ།། བརྟགས་ཏེ་གར་འོས་པ་ལས་འདའ་བར་བྱེད་ན། ཐ་ན་གདོལ་པའི་བྲན་གྱིས་དཔྱད་ན་ཡང་ལྟུང་བ་དང་བཅས་པ་ཡིན་ནོ།། ཞེས་བཤད་པས་བྱང་ཆུབ་སེམས་དཔའི་བསླབ་པ་མཐའ་ཡས་པ་ཐེག་ཆེན་གྱི་མདོ་སྡེ་རྣམས་
ལས་ཇི་ལྟར་གསུངས་པ་བཞིན་དུ་སློབ་པ་སྟེ། བསླབ་བཏུས་ལས། བྱང་ཆུབ་སེམས་དཔའི་སྡོམ་པ་ནི།། རྒྱས་པར་ཐེག་པ་ཆེ་ལས་འབྱུང༌།། ཞེས་དང༌། འདི་ཉིད་ནས་ཀྱང་།རྒྱལ་སྲས་རྣམས་ཀྱིས་མི་བསླབ་པའི།། དངོས་དེ་གང་ནའང་ཡོད་མ་ཡིན།། ཞེས་གསུངས་པ་ལྟར་སློབ་པའོ། གཉིས་པ་ནི། བསླབ་བཏུས་ལས། དེ་ལྟར་རྒྱ་ཆེར་གསུངས་པས་བདག་ལྟ་བུའི་བློ་ཞན་པས་བྱང་ཆུབ་སེམས་དཔའི་སྡོམ་པ་ཤེས་པར་དཀའ་བས་ན། དེ་ལ་ཇི་ལྟར་བྱ་
བའི་རིགས་ཤེ་ན།། གང་གིས་ལྟུང་བར་མི་འགྱུར་བའི།། གནད་ཀྱི་གནས་རྣམས་འདིར་རིག་བྱ།། ཞེས་བྱང་སེམས་ཀྱི་སྡོམ་པ་བསྡུས་ནས་བཞིར་བསྟན་ཏེ། བདག་གི་ལུས་དང་ལོངས་སྤྱོད་དང་།། དགེ་བ་དུས་གསུམ་སྐྱེས་པ་རྣམས།། སེམས་ཅན་ཀུན་ལ་བཏང་བ་དང༌།། དེ་སྲུང་དག་པ་སྤེལ་བའོ།། ཞེས་ཏེ། བདག་གི་ལུས་དེ་ཕུང་པོ་ལྔ་དང༌། དེ་གནས་པའི་རྒྱུར་གྱུར་པའི་ཉེར་མཁོ་ལོངས་སྤྱོད་དང༌། དུས་གསུམ་གྱི་དགེ་བ་རྣམས་སེམས་ཅན་ལ་ལྟོས་མེད་དུ་བཏང་བ་ནི་སྦྱིན་ པའོ།། དེ་ལྟར་བྱིན་པ་དེ་དག་ཀྱང་སེམས་ཅན་ལ་ལོངས་སྤྱོད་རྒྱུ་འོང་བར་བྱ་བའི་ཕྱིར་སྲུང་དགོས་ཏེ། སེམས་ཅན་རྣམས་ཀྱིས་ལོངས་སྤྱོད་ཕྱིར།། ལུས་ལ་སོགས་པ་སྦྱིན་པར་བྱ།། མ་སྲུངས་ལོངས་སྤྱོད་ག་ལས་འོང༌།། གང་མི་སྤྱོད་པས་ཅི་ཞིག་སྦྱིན།། དེ་བས་སེམས་ཅན་ལོངས་སྤྱད་ཕྱིར།། ལུས་ལ་སོགས་པ་བསྲུང་བར་བྱ།། ཞེས་པས་གསུམ་པོ་སྤྱིར་སྲུང་བའི་ཐབས་བཤེས་གཉེན་བསྟེན་ཅིང་དམ་པའི་ཆོས་ཡོངས་སུ་འཛིན་པ་སྟེ། དགེ་བའི་བཤེས་གཉེན་མི་གཏང་ཞིང༌།། མདོ་སྡེ་དག་ལ་རྟག་ལྟ་བས།། ལུས་ལ་སོགས་པ་བསྲུང་བར་བྱ།། ཞེས་སོ།། དེ་ལ་དབྱེ་ན་གསུམ་ལས། ལུས་སྲུང་བ་ནི། དེ་ལ་ལུས་སྲུང་གང་ཞེ་ན།། གནོད་པར་འགྱུར་བ་སྤང་བ་སྟེ།། ཞེས་ཏེ། ལུས་ལ་ཚེ་འདི་དང་ཕྱི་མར་གནོད་པར་འགྱུར་བ་སྤང་བའི་ཕྱིར་ཆོས་དང་ཆོས་སྨྲ་བ་ལ་སོགས་སྲུང་བ་དང་། རྩ་བའི་ལྟུང་བ་དང་མི་དགེ་བ་བཅུ་དང་ཆོས་སྤོང་གི་ལས་ལ་སོགས་པ་སྤང་བ་དང་། དེ་རྣམས་སྤོང་བའི་ཐབས་གཞན་དོན་དུ་མི་འགྱུར་བའི་བྱེད་པ་སྤོང་བ་སྟེ། དེ་ཀུན་གང་གིས་འཐོབ་ཅེ་ན།། འབྲས་བུ་མེད་པའི་བྱེད་སྤངས་པས།། ཞེས་པས་སོ།། དེ་རྣམས་འགྲུབ་པའི་ཐབས་ནི། དྲན་པ་བཅུ་གཉིས་ཡིན་ལ། དེ་གུས་པ་ལས་འབྱུང༌། དེ་ཤེས་བཞིན་ལས་འབྱུང་། དེ་ཞི་གནས་ལས་འབྱུང་སྟེ། དེའང་རྟག་ཏུ་དྲན་པས་འགྲུབ།། དྲན་པ་ཤིན་ཏུ་གུས་ལས་འབྱུང༌།། གུས་ནི་ཞི་བའི་ཆེ་བ་ཉིད།། ཤེས་པར་གྱུར་ནས་བརྟུན་པ་སྐྱེ།། མཉམ་གཞག་ཡང་དག་ཇི་བཞིན་དུ།། ཤེས་པར་འགྱུར་ཞེས་ཐུབ་པས་གསུངས།། ཞེས་སོ།། ཞི་གནས་ཀྱང་དྲན་ཤེས་བཞིན་གྱིས་ཕྱི་རོལ་གྱི་གཡོ་བ་ལྡོག་པས་འགྲུབ་ལ། དེ་ལྟ་བུའི་སྒོ་ནས་སེམས་ཅན་འདུན་པའི་སྤྱོད་པ་བྱ་སྟེ། དེ་ལྟར་མ་ཡིན་ན། གཞན་བྱང་སེམས་ལ་མ་དད་པས་དམྱལ་བར་འགྲོ་བའི་ཕྱིར་ཏེ། ཕྱི་རོལ་གཡོ་བ་ལྡོག་པ་ཡིས།། སེམས་ནི་ཞི་ལས་མི་གཡོ་ཞིང༌།། ཀུན་ཏུ་མི་རྒོད་འཇམ་པ་དང་།། རན་ཅིང་མཉེན་པར་སྨྲ་བ་ཡིས།། སྐལ་ཅན་སྐྱེ་བོ་འདུན་པར་འགྱུར།། གཟུང་བར་འོས་པའང་སྐྱེ་བར་འགྱུར།། འདི་ནི་གཟུང་འོས་མ་ཡིན་ན།། འཇིག་རྟེན་རྒྱལ་བའི་མྱུ་གུ་བརྙས།། ཐལ་བས་གཡོགས་པའི་མེ་བཞིན་དུ།། སེམས་ཅན་དམྱལ་ལ་སོགས་པར་བསྲེག །དེ་ཕྱིར་རྒྱལ་བས་སྡོམ་པའི་མདོར།། གང་གིས་སེམས་ཅན་མ་དད་འགྱུར།། དེ་ནི་བསྒྲིམས་ཏེ་རྣམ་སྤང་ཞེས།། དཀོན་མཆོག་སྤྲིན་ལས་བཀའ་སྩལ་ཏོ།། ཞེས་སོ།། དེ་ལྟར་སེམས་ཅན་མ་རུངས་པར་འགྱུར་བ་ལས་བསྲུང་བའི་དོན་དུ་བདག་སྲུང་ཞིང་གཏན་དུ་བ་དང་ན་བའི་རྐྱེན་གྱིས་སྨན་དང་གོས་དང་གསང་སྔགས་ཀྱི་ཆོ་ག་ལས་ལུས་བསྲུང་སྟེ། འདི་ནི་བདག་ལུས་སྲུང་བ་སྟེ།། སྨན་དང་གོས་ལ་སོགས་བཅས་པས།། བདག་ལ་སྲེད་པས་ལོངས་སྤྱད་ན།། ཉོན་མོངས་བཅས་པའི་ལྟུང་བར་འགྱུར།། ཞེས་ཏེ། ལུས་སྲུང་བའོ།། ལོངས་སྤྱོད་ལ་ལོངས་སྤྱད་ནས་དགེ་བའི་ལས་བྱེད་ཅིང་ཚོད་ཟིན་པར་བྱེད་པ་ནི། ལོངས་སྤྱོད་སྲུང་བ་སྟེ། ལེགས་སྤྱད་དག་ལ་བརྩམ་པར་བྱ།། ཐམས་ཅད་ལ་ཡང་ཚོད་རིག་བྱ།། དེ་ལྟར་བསླབ་པའི་གཞི་འདི་ལས།། དེ་ཡི་ལོངས་སྤྱོད་སྲུང་མི་དཀའ།། ཞེས་སོ།། དགེ་བའི་འབྲས་བུ་རང་དོན་དུ་སྨིན་པར་འདོད་པ་དང་། འགྱོད་པ་དང༌། རློམས་སེམས་ཀྱིས་སྒྲོག་པ་དང་། རྙེད་བཀུར་ལ་ཆགས་པ་དང་། ང་རྒྱལ་དང་། བྱང་སེམས་ལ་མ་དད་པ་དང་། ཆོས་ལ་ཐེ་ཚོམ་ཟ་བ་རྣམས་སྤངས་ནས་བླ་མེད་བྱང་ཆུབ་ཏུ་བསྔོ་བ་ནི། དགེ་བ་བསྲུང་བ་སྟེ། རང་དོན་རྣམ་སྨིན་སྲེད་སྤངས་པས།། དགེ་བ་ཀུན་ཏུ་སྲུང་བར་འགྱུར།། འགྱོད་པར་ཡང་ནི་མི་བྱ་སྟེ།། བྱས་པར་གྱུར་ཀྱང་བསྒྲག་མི་བྱ།། རྙེད་དང་བཀུར་སྟིས་འཇིགས་བྱ་ཞིང་།། ཁེངས་པ་རྟག་ཏུ་སྤང་བར་བྱ།། བྱང་ཆུབ་སེམས་དཔའ་དད་བྱ་ཞིང་།། ཆོས་ལ་ཡིད་གཉིས་སྤང་བར་བྱ།། ཞེས་ཏེ། ལོངས་སྤྱོད་དང་བསོད་ནམས་སྲུང་བའོ།། དེ་ནས་ལུས་དག་ན་སེམས་ཅན་ལ་ཕན། མ་དག་ན་མི་ཕན་པས་སྦྱང་དགོས་ཏེ། ལུས་ནི་རྣམ་པར་
སྦྱངས་བྱས་ན།། ཕན་པའི་ལོངས་སྤྱོད་འགྱུར་བ་སྟེ།། འབྲས་ཆན་ལེགས་པར་ཚོས་པ་དང་།། གཟེགས་མེད་ལུས་ཅན་ཕན་པ་འདྲ།། ཇི་ལྟར་ལོ་ཏོག་རྩྭས་ཁེབས་ན།། ནད་ཀྱིས་ཞུམ་ཞིང་རྒྱས་མི་འགྱུར།། དེ་ལྟར་སངས་རྒྱས་མྱུ་གུ་ཡང༌།། ཉོན་མོངས་ཁེབས་ན་རྒྱས་མི་འགྱུར།། ཞེས་སོ།། དེས་ན་ལུས་དག་པར་བྱ་བའི་ཕྱིར་སྟོབས་བཞིའི་སྒོ་ནས་སྡིག་པ་སྦྱང་བ་དང༌། སྐྱོ་བས་སྲན་མི་ནུས་པའི་གཉེན་པོར་བཟོད་པ་དང༌། ཐོས་པ་ཆུད་མི་ཟ་བའི་ཐབས་སུ་བརྩོན་འགྲུས་དང༌། ཐོས་ཀྱང་འདྲེས་མར་གནས་པའི་གཉེན་པོར་དགོན་པ་བསྟེན་པ་དང་། དེར་རྣམ་གཡེང་སྤངས་ནས་མཉམ་པར་བཞག་སྟེ། འདོད་ཆགས་
ཀྱི་གཉེན་པོར་མི་སྡུག་པ། ཞེ་སྡང་གི་གཉེན་པོར་བྱམས་པ། གཏི་མུག་གི་གཉེན་པོར་རྟེན་འབྲེལ་བསྒོམས་པས་ཉོན་མོངས་སྦྱོང་བ་སྟེ།དེ་རྣམས་ཀྱིས་སེམས་ཡོངས་སུ་སྦྱང་བའོ།། སེམས་ལས་སུ་རུང་ནས་དྲན་པ་ཉེ་བར་གཞག་པ་བསྒོམ། དེས་སེམས་འོས་སུ་གྱུར་ནས་སྟོང་ཉིད་བསྒོམ་སྟེ། དེ་རྣམས་ལུས་ཡོངས་སུ་དག་པ་སྟེ།ལུས་ཀྱི་དག་པ་གང་ཞེ་ན། སྡིག་དང་ཉོན་མོངས་རྣམ་སྦྱོང་ཡིན།། རྫོགས་སངས་རྒྱས་ཀྱིས་གསུངས་ཚུལ་དུ།། འབད་པ་མེད་ན་ངན་འགྲོར་འགྲོ། བཟོད་བྱ་ཐོས་པ་བཙལ་བར་བྱ།། དེ་ནས་ནགས་སུ་གནས་པར་བྱ།། མཉམ་པར་གཞག་ལ་བརྩོན་བྱ་ཞིང༌།། མི་སྡུག་ལ་སོགས་བསྒོམ་པར་ བྱ།། ཞེས་སོ།། ལོག་འཚོ་སྤངས་པ་དང༌། དགེ་བ་ཐབས་ཤེས་ཟུང་འབྲེལ་དུ་བསྐྱེད་པས་ལོངས་སྤྱོད་དང་བསོད་ནམས་དག་སྟེ། ཡང་དག་འཚོ་བ་སྦྱངས་པ་ཡིས།། ལོངས་སྤྱོད་དག་པར་ཤེས་པར་བྱ།། སྟོང་ཉིད་སྙིང་རྗེའི་སྙིང་པོ་ཅན །བསྐྱེད་པས་བསོད་ནམས་དག་པར་འགྱུར།། ཞེས་སོ།། དེ་ལྟར་གསུམ་པོ་དག་པར་བྱས་ཀྱང་མ་སྤེལ་ན། འདོད་པ་རྫོགས་མི་ནུས་པས་སྤྲེལ་དགོས་ཏེ། གཟུང་བར་བྱ་བ་རབ་སྤངས་ལ།། འདི་ནི་ཉུང་ན་འདིས་ཅི་བྱ།། ཤིན་ཏུ་མོས་པ་བསྐྱེད་མ་ཡིན།། དེ་ཕྱིར་འདི་ནི་འཕེལ་བར་བྱ།། ཞེས་སོ།། དེ་ལ་སྟོབས་དང་བརྩོན་འགྲུས་བསྐྱེད་པ་ནི། ལུས་འཕེལ་བ་སྟེ། དེ་ལ་ལུས་འཕེལ་གང་ཞེ་ན། ལེ་ལོ་མེད་དང་སྟོབས་བསྐྱེད་ཡིན།། ཞེས་སོ།། ཐབས་ཤེས་རབ་ཟུང་འབྲེལ་གྱིས་སྦྱིན་པར་བཏང་བ་ནི། ལོངས་སྦྱོད་སྤེལ་བ་སྟེ། སྟོང་སྙིད་སྙིང་རྗེའི་སྙིང་པོ་ཅན།། སྦྱིན་པས་ལོངས་སྤྱོད་འཕེལ་བར་ འགྱུར།། ཞེས་སོ།། དེ་ནས་བརྩོན་པ་དང་བརྟན་པ་དང་སྙིང་རྗེ་གསུམ་གཅིག་གིས་གཅིག་བརྟེན་པས་དགེ་བ་སྤེལ་བའི་ཆེད་དུ་ནན་ཏན་བྱ་སྟེ། ཡན་ལག་བདུན་པ་དང༌། དེའི་ཕན་ཡོན་དང༌། དད་གུས་ང་རྒྱལ་མེད་བརྩོན་འགྲུས་བཞིའམ། དད་སོགས་དབང་པོ་ལྔ་དང་། བྱང་སོགས་དང༌། དཀོན་མཆོག་གསུམ་རྗེས་སུ་དྲན་པ་དང༌། འཕྲལ་གྱི་བྱ་བ་ཅི་བྱེད་སེམས་ཅན་གྱི་དོན་དུ་བྱེད་པ་དང་། རྙེད་བཀུར་ལ་མི་ལྟ་བར་ཆོས་སྟོན་པ་དང་། བྱང་ཆུབ་ཀྱི་སེམས་ཀྱིས་བཟུང་ནས་བྱང་ཆུབ་ཏུ་བསྔོ་བ་རྣམས་དགེ་བ་སྤེལ་བ་སྟེ། བརྩོན་དང་བསམ་པ་བརྟན་པར་ཡང༌།། དང་པོར་ནན་ཏན་བྱས་ནས་ནི།། སྙིང་རྗེ་མདུན་དུ་བཞག་ནས་ནི།། དགེ་བ་སྤེལ་ལ་ནན་ཏན་བྱ།། བཟང་པོར་སྤྱོད་པའི་ཆོ་ག་བཞིན།། ཕྱག་འཚལ་ལ་སོགས་གུས་པར་བྱ།། དད་པ་ལ་སོགས་རྟག་ཏུ་བསྒོམ།། བྱམས་དང་སངས་རྒྱས་སོགས་དྲན་བྱ།། དུས་རྣམས་ཀུན་ཏུ་སེམས་ཅན་དོན།། ཆོས་ཀྱི་སྦྱིན་པ་ཟང་ཟིང་མེད།། བྱང་ཆུབ་སེམས་ནི་མདོར་བསྡུ་ན།། བསོད་ནམས་འཕེལ་བའི་རྒྱུ་ཡིན་ནོ།། ཞེས་སོ།། བསླབ་པ་དེ་རྣམས་འགྲུབ་པའི་ཐབས་ནི། ཡང་དག་སྤོང་བ་གཉིས་པས་སྲུང་། དང་པོས་དག །ཕྱི་མ་གཉིས་ཀྱིས་སྤེལ་ལ། དེ་རྣམས་ཀྱང་བག་ཡོད་དྲན་ཤེས་བཞིན་དང་མ་བྲལ་བས་འགྲུབ་པར་བྱེད་དོ།། འགྲུབ་པ་ཡང་དག་སྤོང་རྣམས་ཏེ།། བག་ཡོད་པ་དང་མ་བྲལ་ཞིང༌།། དྲན་པ་དང་ནི་ཤེས་བཞིན་དང་།། ཚུལ་བཞིན་དུ་ནི་
སེམས་པས་སོ།། ཞེས་སོ།། གཞན་ཡང་། བདག་གཞན་མཉམ་པའམ་བརྗེ་བ་ནི། བྱང་ཆུབ་ཀྱི་སེམས་བརྟན་པར་འགྲུབ་པར་བྱེད་པའི་ཐབས་སོ།། 
གསུམ་པ་ནི། དགེ་བ་ལ་གོམས་པ་ཤས་ཆུང་ཞིང་ཉོན་མོངས་པ་ཤས་ཆེ་བས་རང་གི་རྒྱུད་ཚོད་དང་སྦྱར་ནས་གང་ནུས་ཚོད་ཀྱི་དགེ་བ་སྣ་རེ་ཙམ་བླངས་ནས་བསྲུང་སྟེ། དེ་བས་ན་རང་གི་མཐུ་དང་སྦྱར་ཏེ་དགེ་བའི་རྩ་བ་གཅིག་ཙམ་ཡང་ཡང་དག་པར་བླངས་ལ་བསྲུང་བར་བྱ་སྟེ་ཞེས་སོ།། དུས་ཀྱང་ལོ་གཅིག་གམ་ཟླ་བ་གསུམ་ལ་སོགས་པ་ཇི་ཙམ་ནུས་པའི་བར་དུ་བླང་སྟེ། དུས་ཇི་སྲིད་དུ་ནུས་པ་དེ་སྲིད་དུ་དགེ་བ་ཡང་དག་པར་བླངས་ཏེ། གནས་པར་བྱ་སྟེ་ཞེས་སོ།། མདོ་ལས་ཀྱང་། དད་པའི་རིགས་ཀྱི་བུའམ་རིགས་ཀྱི་བུ་མོ་གང་དག་ཡན་ལག་བརྒྱད་དང་ལྡན་པའི་བསྙེན་གནས་ལ་ཉེ་བར་གནས་
ཏེ་ལོ་གཅིག་གམ་ཟླ་བ་གསུམ་དུ་བསླབ་པའི་གཞི་རྣམས་འཛིན་ཅིང་ཞེས་སོ།། གཉིས་པ་ནི། ཇོ་བོ་རྗེས། ཞི་ལྷའི་ལུགས་ཀྱིས་བདུད་ཀྱི་ལས་གནོད་པ་དང་།དམ་པའི་ཆོས་མི་འཛིན་པ་ལ་སོགས་པའི་གནོད་པ་བཅུ་བཞི་པོ་རྣམས་མི་སྤྱང་བ་དང་། ཡང་ན། དྲན་པ་ཉམས་པ་དང་། ལེ་ལོ་དང་། བག་མེད་པ་དང་། ལྟུང་བ་ལ་མི་མཁས་པ་དང༌། ངོ་ཚ་མེད་པ་དང་། ཁྲེལ་མེད་པ་རྣམས་སྡོམ་པ་གཏོང་བའི་རྒྱུ་རུ་བཞེད་གསུང་ཡང་། སློབ་དཔོན་གྱི་བཞེད་པ་ནི། རྩ་བའི་ལྟུང་བ་བྱུང་བས་སྡོམ་པ་གཏོང་ཞིང་རྩ་ལྟུང་དེ་འབྱུང་བའི་རྒྱུ་རྙེད་བཀུར་ལ་ཆགས་པ་དང་མི་ཤེས་པ་ལ་སོགས་པ་ཡིན་ནོ།། བྱང་སར་རྒྱུ་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་བཏང་བར་འགྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་ཡོངས་སུ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱི་ཀུན་ནས་དཀྲིས་པ་ཆེན་པོ་ཀུན་ཏུ་སྤྱོད་པའོ།། ཞེས་ཏེ། སེམས་ཅན་གྱི་དོན་ལ་སྐྱོ་བ་དང༌། བྱང་ཆུབ་ཐག་རིང་བ་དང༌། ཉན་རང་ཕྱི་རོལ་པར་སྨོན་པའི་སྒོ་ནས་བྱང་ཆུབ་ཀྱི་སེམས་གཏོང་བ་དང་། ཕམ་པ་ཡང་ཐམས་ཅད་ཀྱིས་མ་ཡིན་གྱི། བྱང་སར། ཀུན་ནས་དཀྲིས་པ་ཆུང་ངུ་དང༌། འབྲིང་གིས་ནི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་དེ་བྱང་ཆུབ་སེམས་དཔས་བཏང་བར་མི་འགྱུར་རོ།། ཀུན་ནས་དཀྲིས་པ་ཆེན་པོས་ནི་བཏང་བར་འགྱུར་ཏེ་ཞེས་དང༌། འདི་དག་རྒྱུན་མ་ཆད་པར་ཀུན་ཏུ་སྤྱོད་པ་དང་། ངོ་ཚ་ཤེས་པ་དང་། ཁྲེལ་ཡོད་པ་ཆུང་ངུ་ཙམ་ཡང་མི་སྐྱེད་པ་དང་། དེས་མགུ་བར་བྱེད་ཅིང་དེ་ལ་དགའ་བ་དང་། དེ་ཉིད་ལ་ཡོན་ཏན་དུ་ལྟ་བ་ཅན་དུ་གྱུར་པ་འདི་ནི། ཀུན་ནས་དཀྲིས་པ་ཆེན་པོ་ཞེས་དང༌། གནས་བརྟན་བྱང་བཟང་གིས། གང་གི་ཚེ་སླར་ངོ་ཚ་བ་དང་། ཁྲེལ་ཡོད་པ་ཆུང་ངུ་ཙམ་སྐྱེ་བ་དང་། ཕ་རོལ་གྱིས་གསོལ་བ་བཏབ་པས་ལྡོག་པ་དེ་ནི་འབྲིང་ལ་གནས་པའོ།། གང་གི་ཚེ་ཡང་མྱུར་བ་ཉིད་དུ་ངོ་ཚ་བར་བྱེད་ཅིང་རང་ཉིད་ཀྱང་རུང་སྟེ་སྐད་ཅིག་གིས་ལྡོག་པ་དེ་ནི་ཆུང་ངུ་ལ་གནས་པར་རིག་པར་བྱའོ།། ཞེས་སོ།། དེ་ཡང་ཉན་ཐོས་ཀྱི་ལྟར་ཕམ་པ་བྱུང་བ་ཉིད་ཀྱིས་སྡོམ་པ་གཏོང་བ་མིན་གྱི།
བྱུང་ནས། ཐུན་ཚོད་ལས་འདས་ན་གཏོང་བ་ཡིན་ནོ།། ཁ་(བོད།)ཅིག །བྱང་སར། ཉིན་མཚན་འདའ་བར་བྱེད་ན་ཉེས་པ་དང་བཅས་ཤིང་ཞེས་པས་ཉིན་མོའམ་མཚན་མོ་གཅིག་འདས་ན་ཞེས་འདོད་དེ། དེ་ནི་ཉེས་བྱས་ཀྱི་སྐབས་ཡིན་པས་ཤེས་བྱེད་དུ་མི་རུང་སྟེ། ལས་ཀྱི་ལམ་ཆེ་ཆུང་མི་འདྲ་བའི་ཕྱིར་རོ།། ཁ་(རིགས་རལ།)ཅིག། ཕུལ་བས་མི་གཏོང་བར་འདོད་པ་མི་འཐད་དེ། བསྡུ་བར། དེ་གཏོང་བ་ནི། མདོར་བསྡུ་ན་རྒྱུ་བཞིས་འགྱུར་ཏེ། ཡང་དག་པར་ལེན་པའི་སེམས་ཀྱིས་མི་འདྲ་བར་ངེས་པར་སེམས་སྐྱེད་པར་བྱེད་པ་དང་། མི་བརྡ་ཕྲད་པའི་དྲུང་དུ་འབུལ་བ་དང་ལྡན་པའི་ཚིག་རྗོད་པར་བྱེད་པ་དང༌།ཕམ་པའི་གནས་ལྟ་བུའི་ཆོས་བཞི་པོ་དག་ལས་ཐམས་ཅད་དམ་རེ་རེའི་ཉེས་པ་འབྱིན་པ་དང་། ཕམ་པའི་གནས་ལྟ་བུའི་ཆོས་བཞི་པོ་ཐམས་ཅད་དམ། རེ་རེ་ལ་ཀུན་ནས་དཀྲིས་པ་ཆེན་པོས་ཉེས་པ་འབྱིན་པར་བྱེད་ན། བྱང་ཆུབ་སེམས་དཔའི་སྡོམ་པ་གཏང་བར་བརྗོད་པར་བྱའོ་ཞེས་བཤད་ཅིང༌། ཨ་བྷྱ་དང་ཇོ་བོ་རྗེས་ཀྱང་ཕུལ་བས་གཏོང་བར་བཤད་པའི་ཕྱིར་རོ།། འབུལ་པ་ཡང་གཞུང་འདི་དང་ཇོ་བོས་མི་བརྡ་ཕྲད་པའི་དྲུང་དུ་འབུལ་བར་བཤད་ལ། ཁ་(རྒྱ་སྤྲིན།)ཅིག། སངས་རྒྱས་ཀྱི་སྐུ་གཟུགས་ཀྱི་སྤྱན་སྔར་ཕུལ་ཡང་ཆོག་ཟེར་ཏེ། ཕུལ་བ་(ཐུབ་དགོངས།)ནི། རང་བཞིན་དུ་གནས་པས་སྡོམ་པ་ཡོངས་སུ་གཏོང་བའི་བསམ་པས་སེམས་ཅན་ཕ་རོལ་པོ་གོ་བ་ཡོད་པ་ལ་བསླབ་པ་འབུལ་ལོ།། སངས་རྒྱས་དང་ཆོས་དང་དགེ་འདུན་དང་བྱང་ཆུབ་ཀྱི་སེམས་ཀྱང་ངོ་ཞེས་པ་ལ་སོགས་པའི་ཚིག་རྣམས་ཀྱིས་སོ།། སེམས་ཅན་རྣམས་མེད་ན། སངས་རྒྱས་དང་བྱང་ཆུབ་སེམས་དཔའ་རྣམས་མངོན་དུ་བྱས་པ་ལའོ་ཞེས་ཁ་ཅིག་གོ།ཞེས་སོ།། ཤཱནྟི་པས། ཞིག་པའི་སེམས་ནི། ཉམས་པར་བྱེད་པའི་ཆོས་བཞི་ཐུན་ཚོད་ལས་འདས་པ་དང་། སེམས་ཅན་ཡལ་བར་དོར་བ་དང་། བྱང་ཆུབ་ཏུ་སྨོན་པ་གཏང་བའོ་ཞེས་སེམས་ཅན་བློས་སྤངས་པའང་གཏོང་རྒྱུར་བཤད་དོ།། ཕམ་པ་མ་གཏོགས་པའི་ལྟུང་བ་རྣམས་
ནི། ཉེས་བྱས་ཏེ། སྡོམ་པ་གཏོང་བའི་རྒྱུ་ནི་མ་ཡིན་ནོ།། དེ་རྣམས་ཕྱིར་བཅོས་པའི་ཐབས་ནི། སྟོབས་བཞིའི་སྒོ་ནས་སྦྱང་བར་གསུངས་པའི་དོན་འོག་ཏུ་རྒྱས་པར་འཆད་པ་ལྟར་རོ།། དེའི་དོན་ལ་ནག་པོ་པས། དབང་པོ་དམན་པས་འགྱོད་སེམས་ཀྱིས་གཞན་ཀྱི་དྲུང་དུ་བཤགས་ཤིང་ཕྱིས་བསྡམས་པས་ལྡང་། འབྲིང་པོས་བྱང་སེམས་ནམ་མཁའི་སྙིང་པོ་ལ་སོགས་པ་མཉེས་པར་བྱས་པས་དེས་རྗེས་སུ་གནང་བ་ཐོབ་ནས་ལྡང་། རབ་ཀྱིས་ལྟུང་བར་བརྗོད་པ་དེ་ཉིད་ལ་བྱང་ཆུབ་ཀྱི་སེམས་སུ་ཤེས་ཤིང་རྟོགས་པས་ལྟུང་བ་ལས་ལྡང་བར་འདོད་དོ།། བྱང་ས་ལས་ནི། གཏོང་རྒྱུས་བཏང་ན་སྡོམ་པ་བསྐྱར་ནས་ལེན། ཀུན་ནས༌དཀྲིས༌པ༌འབྲིང༌གིས༌རྩ་ལྟུང་སྤྱད་ན་གསུམ་ཡན་བཤགས། ཆུང་ངུས་རྩ་ལྟུང་སྤྱད་ན་གཅིག་ཡན་ཆད་ལ་བཤགས། ཉེས་བྱས་རྣམས་གཅིག་གམ་རང་གི་སེམས་ལ་བཤགས་པར་བཤད་དེ། སྡོམ་པ་སླར་ཡང་བླང་བར་བྱ།། ཟག་པ་འབྲིང་ནི་གསུམ་ལ་བཤགས།། གཅིག་གི་མདུན་དུ་ལྷག་མ་རྣམས།། ཉོན་མོངས་མི་མོངས་བདག་སེམས་བཞིན།། ཁ་(གཙང་ནག།)ཅིག། ལན་བདུན་དུ་བསྐྱར་ན་སྐྱེ། དེ་ནས་མི་སྐྱེ་ཟེར་ཏེ། ཤེས་བྱེད་ཀྱི་གཞུང་མ་མཐོང་ངོ་།། 
གསུམ་པ་ནི། དེ་ལྟར་ཚེ་འདིར་སྡོམ་པ་མ་བཏང་ཞིང་ལྟུང་བས་མ་གོས་ན། ཚེ་རབས་ཐམས་ཅད་དུ་རྗེས་སུ་འབྲང་ཞིང་དེའང་སྨོན་ལམ་གྱི་སྟོབས་ཡིན་པར་སློབ་དཔོན་གྱིས་བཞེད་དེ། འདི་ལ་དུས་ཐམས་ཅད་དུ་སྡོམ་པ་གཟུང་བ་ལས་ཚེ་རབས་གཞན་དུ་ལྟུང་བ་འབྱུང་བར་དོགས་པར་ཡང་མི་བྱ་སྟེ། མདོ་འདི་ཉིད་ལས། མི་འཁྲུགས་པའི་སྨོན་ལམ་གནང་བའི་ཕྱིར་རོ།། ཞེས་སོ།། ཨ་བྷྱ་ན་རེ། དྲན་པ་ཉམས་ན་སྡོམ་པ་གཏོང་ཞེས་པ་ནི། ཤིན་ཏུ་མི་འཐད་དེ། བྱང་སར། ཚེ་བརྗེས་སུ་ཟིན་ཀྱང་འོག་དང་སྟེང་དང་ཐད་ཀ་ཐམས་ཅད་དུ་སྐྱེས་པ་ན་བྱང་ཆུབ་སེམས་དཔས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་སྤོང་བར་མི་འགྱུར་རོ།། བྱང་ཆུབ་སེམས་དཔའ་ཚེ་བརྗེས་ཏེ་བརྗེད་ནའང་དགེ་བའི་བཤེས་གཉེན་བསྟེན་པ་ལ་བརྟེན་ནས་དྲན་པ་གསོ་བའི་ཕྱིར་ཡང་དང་ཡང་ནོད་པར་བྱེད་པར་ཟད་ཀྱི། གསར་དུ་ཡང་དག་པར་ལེན་པ་ནི་མ་ཡིན་ནོ།། ཞེས་སོ།། དེའི་འགྲེལ་(རྒྱ་མཚོ་སྤྲིན་གྱིས་མཛད་པ།)པར།འོག་ཅེས་བྱ་བ་ནི། ངན་སོང་རྣམས་ཏེ། སྨོན་ལམ་གྱི་སྟོབས་དང་དབང་གི་སྦྱོར་བས་སེམས་ཅན་ཡོངས་སུ་སྨིན་པར་བྱ་བའི་དོན་དུ་ན། ངན་སོང་དུ་སྐྱེས་ན་ཡང་སྡོམ་པ་ཡོངས་སུ་བཏང་བ་མེད་དེ། གཏོང་བའི་རྒྱུ་མེད་པའི་ཕྱིར་རོ།། སྟེང་ཞེས་བྱ་བ་ནི། ལྷ་རྣམས་ཀྱི་ནང་དུའོ།། ཐད་ཀ་ཞེས་བྱ་བ་ནི། མི་རྣམས་ཀྱི་ནང་དུའོ།། མི་དྲན་དུ་ཟིན་ཀྱང་རང་བཞིན་གྱིས་བྱང་ཆུབ་སེམས་དཔའི་ཆོས་ཉིད་ལ་གནས་པ་དང་། བྱང་
ཆུབ་སེམས་དཔའ་རྣམས་ཀྱི་འཚམ་པ་མ་ཡིན་པ་བྱེད་པ་མེད་པས་ནི་རྗེས་སུ་འབྲང་བ་ཁོ་ནར་འགྱུར་ཏེ། དྲན་པ་གསོ་བའི་ཕྱིར་ཡང་མནོས་ན་ཡང་ཉེས་པ་མེད་ཅེས་སོ།། དེས་ན་མི་དྲན་ཡང་སྡོམ་པ་མི་གཏོང་ལ། རང་ལ་སྡོམ་པ་ཡོད་པར་ངོ་མ་ཤེས་ཀྱང་སྡོམ་པའི་ནུས་པས་ཡང་སྡོམ་པ་ལེན་འདོད་ནས་སྐྱེས་ནས་བླངས་ཏེ། སྲུང་བར་བྱེད་པའི་ཕྱིར་བྱང་ཆུབ་སྙིང་པོའི་བར་དུ་རྗེས་སུ་འགྲོ་སྟེ། ཇི་(གནས་བརྟན་བྱང་བཟང་།)སྐད་དུ། དྲན་པ་བརྗེད་ཀྱང་སྔོན་གོམས་པའི་དབང་དང་དགེ་བའི་བཤེས་གཉེན་དང་ཕྲད་པའམ་བྱང་ཆུབ་སེམས་དཔའི་ཡོན་ཏན་ཐོས་པས་མོས་པ་ཡང་དག་པར་སྐྱེ་བར་འགྱུར་གྱི། མི་ལེན་པར་བདེ་བར་འདུག་པ་ནི། མ་ཡིན་གྱི། གཞན་དུ་ཡང་དག་པར་བླངས་པ་ལ་མངོན་པར་ཕྱོགས་པ་ཡིན་ཡང་རུང་། མ་ཡིན་ཀྱང་རུང་། གང་གིས་སྡོམ་པའི་རྒྱུན་གྱི་རྗེས་སུ་བཅིངས་པའི་ཕྱིར་ཚུལ་ཁྲིམས་རྣམ་པར་དག་པའི་ཆེད་དུ་འབད་པས་ཡང་དག་པར་ལེན་པར་བྱེད་དོ།། ཞེས་སོ།། 
༼ ༢ ༽གཞུང་གི་དོན་བཤད་པ།
༼ ༡ ༽ སྦྱོར་བ་བཤད་པ།
༼ ༡ ༽ རྐྱེན་སེམས་ཀྱི་དྲི་མ་སྦྱོང་བའི་ཕྱིར་ཡན་ལག་བདུན་པ་བྱ་བ།
༼ ༡ ༽ མཆོད་པ་འབུལ་བ།
༼ ༡ ༽ མཆོད་པ་སྤྱིར་བསྟན་པ།
གཉིས་པ་ལ། སྦྱོར་བ་དང་། དངོས་གཞི་དང་། མཇུག་གི་ཆོ་ག་གསུམ་གྱི་དང་པོ་ལ་། རྐྱེན་སེམས་ཀྱི་དྲི་མ་སྦྱོང་བའི་ཕྱིར་ཡན་ལག་བདུན་པ་བྱ་བ་དང༌། རྒྱུ་སྙིང་རྗེས་སེམས་ཅན་རྗེས་སུ་འཛིན་པར་དམིགས་པའི་བློ་སྦྱོང་བ་གཉིས་ཀྱི་དང་པོ་ལ། མཆོད་པ་དབུལ་བ་དང༌། ཕྱག་འཚལ་བ་དང༌། སྐྱབས་འགྲོ་སྔོན་དུ་འགྲོ་བའི་སྡིག་པ་བཤགས་པ་དང༌། དགེ་བ་ལ་རྗེས་སུ་ཡིད་རང་བ་དང་། ཆོས་འཁོར་བསྐོར་བར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་གདབ་པ་དང་། དགེ་བ་བསྔོ་བ་དང་བདུན་གྱི་དང་པོ་ལ། མཆོད་པ་སྤྱིར་བསྟན་པ་དང་། སོ་སོར་རྒྱས་པར་མཆོད་པ་གཉིས་ཀྱི་དང་པོ་ནི། མཆོད་པར་བྱའོ་ཞེས་དྲང་། གང་གི་ཕྱིར་ན། སྔར་བཤད་པའི་ཕན་ཡོན་ཅན་གྱི་བྱང་ཆུབ་ཀྱི་སེམས་རིན་པོ་ཆེ་དེ་གཟུང་བ་སྟེ། བསྐྱེད་པར་བྱ་བའི་ཕྱིར་དུའོ།། གང་ལ་ན། དེ་བཞིན་ཉིད་དུ་གཤེགས་པ་སངས་རྒྱས་རྣམས་དང༌། དམ་པ་ཡང་ཡིན། ཆོས་ཀྱང་ཡིན་པས་ལུང་དང་རྟོགས་པའི་མཚན་ཉིད་ཅན་གྱི་དམ་པའི་ཆོས་དཀོན་མཆོག་འགོག་བདེན་ནི། རང་བཞིན་གྱིས་འོད་གསལ་བས་ཡོད་མེད་དུ་རྟོག་པའི་དྲི་མ་སྤངས་པའི་ཕྱིར་དང་། ལམ་བདེན་ནི། གློ་བུར་གྱི་དྲི་མ་སྤོང་བའི་གཉེན་པོ་ཡིན་པའི་ཕྱིར་དང་། ལུང་ནི། དགེ་བ་གསུམ་གྱིས་འཁོར་གསུམ་དག་པའི་ཕྱིར་དྲི་མ་མེད་པ་དང་། སངས་རྒྱས་ཆོས་སྐུའི་བདག་ཉིད་ལས་སྐྱེས་པའི་སྲས། ཡོན་ཏན་རིན་པོ་ཆེ་འབྱུང་བའི་གནས་རྒྱ་མཚོ་ལྟ་བུ་སྤྱན་རས་གཟིགས་ལ་སོགས་པ་ཕྱིར་མི་ལྡོག་པའི་དགེ་འདུན་དཀོན་མཆོག་སྟེ། དཀོན་མཆོག་གསུམ་པོ་རྣམས་ལའོ།། དང་ནི། གསུམ་པ་མཆོད་(བི།)ཡུལ་དུ་སྡུད་པའམ། ཡང་ན། མ་སྨོས་པ་ཉན་རང་ལ་སོགས་པ་རྣམས་སྡུད་པའོ།། གང་གིས་ན། བྱང་སེམས་ལེན་པ་པོ་བདག་གིས་སོ།། ཇི་ལྟར་ན། ལེགས་པར་ཏེ། སེམས་དང་བ་དྲག་པོས་སམ། འཁོར་(བཾ།) གསུམ་མ་དམིགས་པའི་ཚུལ་གྱིས་སོ།། ཡང་ན། ལེགས་པར་ཏེ། དང་བའི་སེམས་ཀྱིས་མི་ཉམས་པར་གཟུང་བའི་ཕྱིར་ཞེས་གཟུང་བའི་ཁྱད་པར་དུ་སྦྱོར་(འགྲེལ་ཆེན།)རོ།། འདི་དགེ་ལྷས། ཡན་ལག་བདུན་གའི་མདོར་བསྟན་དུ་འཆད་དེ། བདུན་གའང་འཆད་པར་བཤད་པས་སྐྱོན་མེད་ལ། ཁ་(ཁི།)ཅིག། ཡིད་མཆོད་ཀྱིར་འཆད་དོ།། 
 ༼ ༢ ༽སོ་སོར་རྒྱས་པར་མཆོད་པ།
 ༼ ༡ ༽རྙེད་པའི་མཆོད་པ།
 ༼ ༡ ༽བླ་ན་ཡོད་པའི་མཆོད་པ།
 ༼ ༡ ༽རང་ལ་ཡོད་མེད་ཀྱི་ཡོ་བྱད་ཀྱིས་ཐུན་མོང་དུ་མཆོད་པ།
གཉིས་པ་ལ། རྙེད་པ་དང༌། བཀུར་སྟིའི་མཆོད་པ་གཉིས་ཀྱི་དང་པོ་ལ། བླ་ན་ཡོད་པ་དང༌། བླ་ན་མེད་པའི་མཆོད་པ་གཉིས་ཀྱི་དང་པོ་ལ། རང་ལ་ཡོད་མེད་ཀྱི་ཡོ་བྱད་ཀྱིས་ཐུན་མོང་དུ་མཆོད། རྐྱེན་དུ་བབ་པའི་མཆོད་པས་ཁྱད་པར་དུ་མཆོད་པ་གཉིས་ཀྱི་དང་པོ་ལ། རང་ལ་མེད་པའི་ཡོ་བྱད་བློས་བླངས་ཏེ་མཆོད་པ་དང་། རང་ལ་ཡོད་པའི་ལུས་དབུལ་བ་གཉིས་ཀྱི་དང་པོ་ལ། གང་དབུལ་རྒྱུའི་ཡོ་བྱད། ཇི་ལྟར་དབུལ་བའི་ཚུལ། དེ་ལྟར་འབུལ་བའི་རྒྱུ་མཚན་གསུམ་གྱི་དང་པོ་ནི། ཙམ་པ་ཀ་ལ་སོགས་པའི་མེ་ཏོག་དང༌། དཔལ་འབྲས་ལ་སོགས་པའི་འབྲས་བུ་ཇི་སྙེད་ཡོད་པ་སྟེ། ལྷག་མ་མ་ལུས་པ་རྣམས་ནམ་མཁའ་རབ་འབྱམས་ཞེས་པའི་ཚིགས་བཅད་རེ་རེ་ལ་སྦྱར་ནས་འབུལ་བར་གོ་བར་བྱའོ།། སྨན་གྱི་རྣམ་པ་སྟེ་རིགས། རྩ་བ་དང་སྡོང་བུ་ལས་བྱུང་བ་སོགས་གང་དག་ཡོད་པ་དང་། ལྷ་ཀླུ་ལ་སོགས་པའི་འཇིག་རྟེན་ན་ནོར་བུ་དང་མུ་ཏིག་ལ་སོགས་པའི་རིན་ཆེན་ཇི་སྙེད་ཡོད་པ་དང་། ཡན་ལག་བརྒྱད་ལྡན་གྱི་ཆུ་གཙང་ལ་ཡིད་དུ་འོང་བ་དང༌། བཻ་ཌཱུརྱ་ལ་སོགས་པའི་རིན་པོ་ཆེའི་རང་བཞིན་གྱི་རི་བོ་སྟེ། ས་འཛིན་དང་། དེ་བཞིན་དུ་ཞེས་པ་ནི། བསྡུ་བ་སྟེ། གང་བསྡུ་ན། སྔར་བཤད་པ་ལ་གཞན་བཅུད་ཀྱིས་ལན་ཐམས་ཅད་དང༌། འོག་གཞི་ཆུ་དང་གསེར་གྱི་དཀྱིལ་འཁོར་དང་། འཇིག་རྟེན་གྱི་ཁམས་ཆགས་པ་རྣམས་ན་རོ་རེག་ཕུན་སུམ་ཚོགས་པའི་བདུད་རྩི་སའི་བཅུད་དང་། ཞག་དང་། མྱུ་གུའི་ཚལ་ལ་སོགས་པ་དང༌། བྱང་སྒྲ་མི་སྙན་གྱི་གླིང་རིལ་པོ་རྣམས་བསྡུའོ།། ནགས་ཚལ་དང༌། སྤང་གཤོང་ལ་སོགས་པའི་ས་ཕྱོགས་དེ་གཉིས་ཀ་ཡང་དབེན་པའི་རྗེས་སུ་མཐུན་ཞིང་ཉམས་དགའ་བ་སྟེ། ཡིད་དུ་འོང་བ་དང་།ལྗོན་ཤིང་ལ་མཛེས་པའི་མེ་ཏོག་ཉིད་དེའི་རྒྱན་དུ་སྤྲས་པ་སྟེ། མཛེས་པར་སྤུད་པ་སྟེ་འབར་བར་སྣང་བ་དང་། ལྗོན་ཤིང་གང་ཡལ་ག་ལ་ཁ་དོག་དྲི་རོ་ཕུན་སུམ་ཚོགས་པའི་འབྲས་བུ་བཟང་པོ་སྟེ། མཛེས་པའི་ལྗིད་ཀྱིས་དུད་པ་སྟེ་དམའ་བར་འགྱུར་བ་དང༌། སུམ་ཅུ་རྩ་གསུམ་ལ་སོགས་པའི་ལྷ་དང་། སོགས་ཀྱི་སྒྲས་ཀླུའི་འཇིག་རྟེན་ལ་སོགས་པ་ན། གཞི་མཉམ་ལ་སོགས་པའི་དྲི་དང་ནི། ཨ་ཀ་རུ་ནག་པོ་ལ་སོགས་པའི་སྤོས་དང་། ཡིད་ལ་ཅི་འདོད་པ་འབྱུང་བའི་དཔག་བསམ་གྱི་ཤིང་ཡོངས་འདུ་སོགས་དང་། རིན་པོ་ཆེའི་རང་བཞིན་གྱི་ཤིང་དང༌། མཚོ་དང་རྫིང་བུ་ལ་ཆུ་ནས་སྐྱེས་པའི་མེ་ཏོག་པདྨས་བརྒྱན་ཅིང་ངང་པ་སྒྲ་སྐད་ཤིན་ཏུ་སྙན་པ་ཡིད་དུ་འོང་བ་སྟེ། ཉམས་དགའ་བ་དང་། ཐོང་བས་མ་རྨོས་ཤིང་ས་བོན་མ་བཏབ་པར་འཁྲུངས་པ་སྟེ། སྐྱེས་པའི་ལོ་ཏོག་སྟེ། འབྲས་བུའི་རྣམ་པ་སྟེ་རིགས་དང༌། དེ་རྣམས་ལས་གཞན་ཡང་རེ་རེ་ནས་སྨོས་ཀྱིས་མ་ལང་བའི་དངོས་པོ་ཁྱད་པར་ཅན་དག་པའི་ཞིང་ན་ཡོད་པའི་མཆོག་ཏུ་ཉམས་དགའ་བའི་ལོངས་སྤྱོད་རྣམས་དང་། མཆོད་པར་འོས་པ་སྟེ། མཉེས་པར་བྱེད་པའི་རྒྱན་ཏེ། མཛེས་པར་བྱེད་པའི་མཆོད་རྫས་མེ་ཏོག་ལ་སོགས་པ་འདི་དག་ནམ་མཁའི་ཁམས་རབ་འབྱམས་ཏེ། རྒྱ་ཆེ་བའི་མཐས་གཏུགས་པ་སྟེ་ཐམས་ཅད་དུ་ཁྱབ་པ་ཡོངས་སུ་བཟུང་བ་མེད་པ་སྟེ། སུས་ཀྱང་བདག་གིར་མ་བྱས་པ་དེ་དག་ཀུན་ཏེ། ཐམས་ཅད་དོ།། གཉིས་པ་ནི། དེ་རྣམས་བློ་ཡིས་བླངས་ནས་ཏེ། ཡིད་ཀྱིས་བཟུང་ནས་མཆོད་ཡུལ་དུ་ཐུབ་པ་སྐྱེས་བུ་རྣམས་ཀྱི་མཆོག་སྟེ། ཡ་རབས་སམ། ཁྱུ་མཆོག་ཏུ་གྱུར་པ་སྲས་བྱང་སེམས་དང་བཅས་པ་རྣམས་ལ་ཚུལ་ལེགས་པར་ཏེ། ངེས་པར་འབུལ་བར་བགྱིའོ།། ཡོན་གནས་ཏེ། སྦྱིན་པའི་ཞིང་དམ་པ་སྟེ། བླ་ན་མེད་པ་སེམས་ཅན་ཐམས་ཅད་ལ་ཕན་བདེའི་དགོངས་པ་ཅན་ཐུགས་རྗེ་ཆེན་པོ་མངའ་བ་རྣམས་ཀྱིས་ཞན་ཅིང་སྡུག་བསྔལ་བའི་སེམས་ཅན་བདག་ལ་རྗེས་སུ་གཟུང་བའི་ཕྱིར་ཐུགས་བརྩེ་བར་དགོངས་ཏེ། བདག་གི་
ཡིད་ཀྱིས་ཕུལ་བའི་མཆོད་པ་དེ་དག་བཞེས་པ་སྟེ། བདག་གིར་མཛོད་ཅིག་གོ། གསུམ་པ་ནི། འོ་ན། རང་ལ་ཡོད་པའི་དངོས་པོ་ཁྱད་པར་ཅན་མི་འབུལ་བར་ཡིད་ལས་བྱུང་བའི་མཆོད་པ་ཙམ་བྱེད་པ་ཅི་ཞེ་ན། བདག་ནི། སྔར་བསགས་ཀྱི་བསོད་ནམས་དང་མི་ལྡན་པས་བཀྲེན་ཆེན་ཏེ། ཤིན་ཏུ་དབུལ་བར་གྱུར་ཏེ། མཆོད་པ་ནོར་ཏེ།ཡོ་བྱད་སྔར་སྨོས་པ་ལས་གཞན་བདག་ལ་ཅང་སྟེ། ཅུང་ཟད་ཀྱང་མ་མཆིས་པའི་རྒྱུ་མཚན་དེས་ན། གཞན་ལ་ཕན་བདེའི་དོན་སྒྲུབ་པར་དགོངས་པའི་མགོན་པོ་ཁྱེད་ཀྱིས་བདག་གི་ཡིད་ཀྱིས་ཕུལ་བའི་མཆོད་པ་འདི་རྣམས་ཁྱེད་རྣམས་ལ་ཡོངས་སུ་འཛིན་པ་མི་མངའ་ཡང་བདག་གི་དོན་གྱི་སླད་དུ་ཁྱེད་རྣམས་ཉིད་ཀྱི་སྟེ་རང་རང་གི་མཐུས་གནས་སོ་སོ་ན་གནས་པ་རྣམས་བཞེས་ཏེ་བདག་གིར་ཟུངས་ཤིག །འདི་ལ་ཡིད་ཀྱི་མཆོད་པ་ཞེས་འགྲེལ་པ་ཐམས་ཅད་ནས་བཤད་ལ། ཡིད་ཀྱིས་བཏགས་པ་ཡིན་པས་བསོད་ནམས་མི་འབྱུང་ངོ༌།། ཞེ་ན། ཁྱབ་པ་མེད་དེ།། ལོག་ལྟ་ལ་སྡིག་པ་འབྱུང་བ་བཞིན་ནོ།། མདོ་(དཀོན་མཆོག་སྤྲིན།)ལས། རིགས་ཀྱི་བུ། འདི་ལ་བྱང་ཆུབ་སེམས་དཔའ་མེ་ཏོག་གི་རྣམ་པའམ་འབྲས་བུའི་རྣམ་པ་ང་ཡིར་བྱ་བ་མེད་པ་ཡོངས་སུ་བཟུང་བ་མེད་པ་གང་ཡིན་པ་དེ་རྣམས་ཉིན་ལན་གསུམ་མཚན་ལན་གསུམ་སངས་རྒྱས་དང་བྱང་ཆུབ་སེམས་དཔའ་རྣམས་ལ་འབུལ་ལོ།། དགེ་བའི་རྩ་བ་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོའོ།། དེ་བདུག་པའི་ཤིང་ངམ། སྤོས་ཀྱི་ཤིང་ངམ།
རིན་པོ་ཆེའི་ཤིང་ངམ། དཔག་བསམ་གྱི་ཤིང་ངམ། མེ་ཏོག་གི་ཤིང་ངམ། འབྲས་བུའི་ཤིང་ངམ། ང་ཡིར་བྱ་བ་མེད་པ་ཡོངས་སུ་བཟུང་བ་མེད་པ་གང་ཡིན་པ་དེ་ལྟ་བུ་དེ་དག་ཀྱང་ཉིན་ལན་གསུམ་མཚན་གསུམ་སངས་རྒྱས་དང་བྱང་ཆུབ་སེམས་དཔའ་རྣམས་ལ་འབུལ་ལོ།། ཞེས་དང་། ཇི་སྐད་(དམ་ཚིག་གསུམ་བཀོད་པའི་རྒྱལ་པོ་ལས།)དུ། ཐང་ལས་སྐྱེས་པའི་རིན་པོ་ཆེའི་རི་རྣམས་དང་། ཆུ་ལས་སྐྱེས་པའི་རིན་པོ་ཆེའི་རི་རྣམས་དང་། ཐང་ལས་སྐྱེས་
པའི་རིན་པོ་ཆེ་ལ་སོགས་པ་ཕྱོགས་བཅུ་ན་རྣམ་པར་གནས་པ་ང་ཡིར་བྱ་བ་མེད་པ་ཡོངས་སུ་བཟུང་བ་མེད་པ་རྣམས་འབུལ་ལོ།། ཞེས་སོ།། གཉིས་པ་ནི། འོ་ན། ཁྱོད་རང་དབང་བའི་ལུས་ཡོད་བཞིན་དུ་མི་འབུལ་ལམ་ཞེ་ན། རང་གི་ལུས་དབུལ་བ་དང་། ཕུལ་ནས་བཞེས་པའི་ཕན་ཡོན་གཉིས་ཀྱི་དང་པོ་ནི།
དབུལ་བར་བགྱི་ཞེས་དྲང་། གང་ལ་ན། བདུད་བཞིའམ་ཉོན་མོངས་ལས་རྒྱལ་བས་སངས་རྒྱས་དང་། དེའི་བདག་ཉིད་ལས་སྐྱེས་པའི་སྲས་བྱང་སེམས་རྣམས་ལའོ།། གང་གིས་ན། བདག་གིས་ནིའོ། གང་ན། བདག་གི་ལུས་ཏེ། བདག་ཉིད་དུས་གསུམ་གྱི་དགེ་བ་དང་བཅས་པ་ཀུན་ཏེ། སྒོ་(བི།)ཐམས་ཅད་ནས་ལྟོས་པ་མེད་པའམ་བདག་གིར་མི་འཛིན་པས་གཏན་དུ་སྟེ། དུས་ཐམས་ཅད་དུའོ།། ཀྱེ་སེམས་དཔའ་སྟེ། སེམས་ཅན་གྱི་མཆོག་རྒྱལ་བ་སྲས་བཅས་རྣམས་བདག་གི་སྟེ། བདག་ཡོངས་སུ་བཞེས་ཤིག། བཞེས་ནས་འཚོ་བ་ལ་སོགས་པ་འདོད་པ་མ་ལགས་ཀྱི། གུས་པས་ཏེ། སེམས་དད་པའི་སྟོབས་ཀྱིས་སེམས་དཔའི་མཆོག་ཁྱེད་རྣམས་ཀྱི་འབངས་ཏེ། བྲན་གཡོག་གི་དངོས་པོར་མཆི་བར་ཏེ་ཁས་བླང་བར་བགྱིའོ།། 
གཉིས་པ་ནི། འོ་ན། ཁྱེད་རྣམས་ཀྱིས་བྲན་དུ་བཞེས་པ་ལ་ཡོན་ཏན་ཅི་ཡོད་སྙམ་པའམ། ཡང་ན་དགེ། ཁྱེད་ཀྱིས་སེམས་ཅན་གྱི་དོན་བྱ་དགོས་ཤིང་། ལུས་ཀྱང་དེ་དག་ལ་སྦྱིན་དགོས་མོད། ངེད་ལ་སྤྱིའི་ཕྱིར་འབུལ་སྙམ་ན། བདག་ནི་ཁྱེད་རྣམས་ཀྱིས་འབངས་སུ་ཡོངས་སུ་བཟུང་བ་ན། མི་ཆེན་གྱི་འབངས་ལ་འཇིགས་པ་མི་འབྱུང་བ་ལྟར། སྲིད་པ་སྟེ། འཁོར་བ་ན་འཁོར་བའི་ཉེས་པས་མི་འཇིགས་ཏེ། མི་སྐྲག་པར་སེམས་ཅན་ལ་ཕན་པའི་དོན་བསྒྲུབ་པར་བགྱིའོ།། ཆེན་པོ་ལ་བརྟེན་ཡང་མི་དགེ་བ་སྤྱད་ན། རང་གཞན་ལ་ཕན་པ་བྱེད་མི་ནུས་པས་སྔོན་བྱས་པའི་སྡིག་པ་ལས་རྣམ་པར་སུན་འབྱིན་པ་ལ་སོགས་པའི་ཚུལ་གྱིས་ཡང་དག་པར་འདའ་བ་སྟེ། སྤང་བར་བགྱིད་ཅིང་། དེར་མ་ཟད། སྡིག་པ་གཞན་ཡང་སླན་ཆད་དེ།། ཕྱིན་ཆད་མི་བགྱིད་པར་སྡོམ་མོ།། 
༢.རྐྱེན་དུ་བབ་པའི་མཆོད་པས་ཁྱད་པར་དུ་མཆོད་པ།
གཉིས་པ་ལ། ལོངས་སྤྱོད་པའི་བྱེད་པ་ཡོད་པ་ལ་མཆོད་པ་རྒྱས་པར་དབུལ་བ་དང་། ལོངས་སྤྱོད་པའི་བྱེད་པ་མེད་པ་ལ་མཆོད་པ་བསྡུས་ཏེ་དབུལ་བ་གཉིས་ཀྱི་དང་པོ་ལ། ཐོག་མར་ཁྲུས་ལ་སོགས་པ་དང་འབྲེལ་བའི་མཆོད་པ། ཉེར་སྤྱོད་དང་ཉེར་མཁོའི་མཆོད་པས་རྒྱས་པར་མཆོད་པ། མཆོད་པའི་རྣམ་པ་བསྡུས་པས་མཆོད་པ་དང་གསུམ་གྱི་དང་པོ་ལ། སྔོན་འགྲོ་ཁྲུས་ཁང་བཤམ་པ། དངོས་གཞི་སྐུ་ཁྲུས་གསོལ་བ། རྗེས་སྐུ་ཕྱིས་ཏེ་ན་བཟའ་དང་་རྒྱན་དབུལ་བ་གསུམ་གྱི་དང་པོ་ནི། དཔེར་ན།མགྲོན་པོ་སྤྱན་དྲངས་པ་ལ་ཐོག་མར་ཁྲུས་གསོལ་བ་ལྟར། རང་རང་གི་གནས་ནས་ཡིད་ཀྱིས་སྤྱན་དྲངས་པའི་མཆོད་གནས་རྣམས་ལ་ངལ་བསོ་བའི་ཕྱིར་ཐོག་མར་ཁྲུས་གསོལ་བའི་ཁྲུས་ཀྱི་ཁང་པ་ཨ་ཀ་རུ་ལ་སོགས་པས་བདུགས་ཤིང་བསྒོས་པས་ཤིན་ཏུ་དྲི་ཞིམ་པ། ཤེལ་གྱི་ས་གཞི་སྟེ། ཤེལ་པོ། ལས་བརྩམས་པའི་ས་གཞིའམ་ཤེལ་གྱི་རང་བཞིན་དྲི་མ་མེད་པས་གསལ་ཞིང་འོད་ཟེར་འབར་བས་ཚེར་བ་བསྟར་བ་སྟེ། ས་གཞི་སྤྲས་པ་ཨིནྡྲ་ནཱི་ལ་ལ་སོགས་པའི་རིན་ཆེན་འབར་བ་སྟེ། འོད་གསལ་བའི་ཀ་བ་འདོད་པར་བྱ་བས་ཡིད་དུ་འོང་བ་དང་ལྡན་པ། མུ་ཏིག་གིས་སྤྲས་ཤིང་བཀོད་པའི་རང་བཞིན། འོད་ཆགས་པ་སྟེ། འོད་གསལ་བའི་བླ་བྲེ་བྲེས་པ་སྟེ། སྟེང་ན་ཡོད་པ་དང་ལྡན་པའི་གནས་དེར་སྐུ་འཁྲུས་གསོལ་ལོ།། ཞེས་སྦྱར་རོ།། 
གཉིས་པ་ནི། གང་ལ་གསོལ་ན། དེ་བཞིན་གཤེགས་པ་དང་། དེ་ཡི་བདག་ཉིད་ལས་སྐྱེས་པའི་སྲས་རྣམས་ལའོ།། གང་གིས་ན། རིན་པོ་ཆེ་མང་པོའི་བུམ་པའམ། ཡང་རྒྱ་དཔེ་དང་། འགྲེལ་པར་མང་པོའི་དོད་ཆེན་པོར་ཡོད་པར་བཻ་ཌཱུརྱ་ཆེན་པོའང་ཡིན་ལ་རིན་ཆེན་ཡང་ཡིན་པའི་རིན་ཆེན་ཆེན་པོ། དེ་ལས་བྱུང་བས་དེའི་རང་བཞིན་གྱི་བུམ་པ་བྱེ་བ་ཕྲག་དུ་མ་ཡིད་དུ་འོང་བའི་སྤོས་ཏེ་དྲི་ཆུ་དང་། མེ་ཏོག་གིས་ལེགས་པར་བཀང་བས་ཡིད་འཕྲོག་པའི་གླུ་གར་དང་། རྫ་རྔ་ལ་སོགས་པའི་རོལ་མོ་དང་བཅས་པས་སྐུ་ཁྲུས་འདི་བདག་གིས་གསོལ་བར་བགྱིའོ།། 
གསུམ་པ་ནི། ཁྲུས་གསོལ་མ་ཐག་པའི་སངས་རྒྱས་སྲས་དང་བཅས་པ་དེ་དག་གི་སྐུ་ལ་མཚུངས་པ་སྟེ། མཉམ་པ་མེད་པའམ། ཡང་ན། སྤུ་(བཻ།)དང་བཅས་པའམ། རས་(བི།)བལ་དང་བཅས་པའི་གོས་ཏེ་དཱུ་གུ་ལའི་རས་ལ་སོགས་པ་དྲི་མ་མེད་པས་གཙང་ལ། ཨ་ཀ་རུ་ལ་སོགས་པའི་བདུག་སྤོས་དྲི་ཞིམ་པོས་རབ་ཏུ་བགོས་པས་སྐུ་ལུས་ཕྱི་་བ་སྟེ། བྱི་དོར་བགྱིའོ། སྐུ་ཕྱིས་ཟིན་པ་དེ་ནས་མཆོད་གནས་རབ་ཏུ་བྱུང་བའི་བརྟུལ་ཞུགས་ཅན་དེ་རྣམས་ལ་ཁ་དོག་ལེགས་བསྒྱུར་བ་སྟེ། རུང་བའི་ཚོན་གྱིས་ལེགས་པར་བཙོས་པའི་ན་བཟའ་སྟེ། ཆོས་གོས་དམ་པ་སྟེ། བླ་ན་མེད་པ་ཤིན་ཏུ་དྲི་ཞིམ་པོའི་སྤོས་ཀྱི་བདུག་པ་རྣམས་དབུལ་བར་བགྱིའོ།། 
འོ་ན། རབ་བྱུང་ལ་དྲི་བསྟེན་པ་བཀག་པ་མིན་ནམ་ཞེ་ན། ཆགས་ཞེན་མེད་པར་གཞན་དོན་དུ་སྤྱོད་པ་གནང་བའི་ཕྱིར་སྐྱོན་མེད་དོ།། ཁྱིམ་པའི་རྟགས་ཅན་རྣམས་ལ་གོས་ཏེ། ན་བཟའ་ལྷ་ཡུལ་དུ་བྱུང་ཞིང་ལྷ་ལ་འོས་པས་བཟང་བ། ཕྲ་བས་སྲབ་པ།རེག་ན་འབོལ་བས་འཇམ་པ། ཁ་དོག་སྣ་ཚོགས་པས་མཛེས་པར་བྱས་པའི་གོས་ཀྱང་ཡིན་ལ། དེས་ལྷབ་ལྷུབ་ཀྱིས་མཛེས་པར་བྱེད་པས་རྒྱན་མཆོག་ཀྱང་ཡིན་པ་དང༌། ཅོད་པན་དང་། གདུ་བུ་དང་། དཔུང་རྒྱན་དང་དོ་ཤལ་དང༌། རྐང་གདུབ་ལ་སོགས་པའི་རྒྱན་བརྒྱ་ཕྲག་དེ་དང་དེ་དག་སྟེ། མ་ལུས་པས། འཕགས་པ་ཀུན་ཏུ་བཟང་པོ་དང༌། བདུད་ཐམས་ཅད་ཀྱིས་ཕམ་པར་མི་ནུས་པས་མ་ཕམ་པ་སྟེ། བྱམས་པ་དང་། འཇམ་ཞིང་སྙན་པའི་དབྱངས་མངའ་བ་དང་། འཇིག་རྟེན་ཐམས་ཅད་ཀྱི་དབང་ཕྱུག་སྟེ། མགོན་དུ་གྱུར་ཅིང་དེའི་རྣམ་པ་འདྲ་བའི་སྤྱན་རས་གཟིགས་དང་། སོགས་ཀྱི་སྒྲས་ཕྱག་རྡོར་སོགས་བྱང་སེམས་ཐམས་ཅད་དང་། འང་གི་སྒྲས་དགེ།གདུལ་བྱའི་དབང་གིས་སངས་རྒྱས་དེ་ལྟ་བུར་སྟོན་པ་རྣམས་ལའང་བརྒྱན་པར་བགྱིའོ།། གཉིས་པ་ལ་ཉེར་སྤྱོད་ལྔ་དབུལ་བ་དང༌། གནས་དང་ཆེན་པོའི་ཉེར་མཁོའི་དབུལ་བ་གཉིས་ཀྱི་དང་པོ་ལ། དྲི་དང་། མེ་ཏོག་དང་། སྤྲོས་དང་། ཞལ་ཟས་དང༌།མར་མེ་དབུལ་བ་ལྔའི་དང་པོ་ནི། བྱུག་པར་བགྱི་ཞེས་དྲང༌། གང་གིས་(མཛོད་དུ།)ན། གླིང་བཞི་པ་དང་ཉི་ཟླ་དང་།། རི་རབ་དང་ནི་འདོད་ལྷ་དང་།། ཚངས་པའི་འཇིག་རྟེན་སྟོང་ལ་ནི།། སྟོང་ནི་སྤྱི་ཕུད་ཡིན་པར་འདོད།། དེ་སྟོང་ལ་ནི་སྟོང་གཉིས་པ།། བར་མའི་འཇིག་རྟེན་ཁམས་ཡིན་ནོ།། དེ་སྟོང་ལ་ནི་སྟོང་གསུམ་སྟེ།། ཞེས་པ་ལྟར། གླིང་བཞི་པ་བྱེ་བ་ཕྲག་བརྒྱ་ཡོད་པའི་སྟོང་གསུམ་པ་གཅིག་ནི། སངས་རྒྱས་ཀྱི་ཞིང་གཅིག་ཡིན་ལ་དེ་ལྟར་ཕྱོགས་བཅུ་མཐའ་ཡས་པ་ན་གནས་པའི་ཞིང་ཀུན་དུ་ཁྱབ་པར་དྲི་ངད་ལྡང་བ་སྟེ། རྣམ་པར་འཕྲོ་བའི་ཙནྡན་ལ་སོགས་པའི་དྲི་མཆོག་གི་བྱུག་པ་རྣམས་ཀྱིས་སོ།། གང་ལ་ན། ཐུབ་དབང་སྟེ། སངས་རྒྱས་བྱང་སེམས་ཀུན་ཏེ། ཐམས་ཅད་ཀྱི་སྐུ་རིན་པོ་ཆེ་གསེར་བུ་ཏོག་དང་། སྐྱུ་རུ་ར་དང་། ལན་ཚྭ་ལ་སོགས་པས་ཕྱིའི་དྲི་མ་སྦྱངས་པ། སའི་ཀོང་བུ་ཁ་སྦྱར་དུ་བསྲེག་པ་ལ་སོགས་པས་ནང་གི་དྲི་མ་སྦྱངས་པ་བཙོ་མ། རོ་ཙ་ན་ལ་སོགས་པའི་ནོར་བུས་ཕྱི་དར་བྱས་པས་བྱི་དོར་བྱས་པ་ལྟར་འོད་ཆགས་པ་སྟེ། འོད་གསལ་ཞིང་འོད་ཟེར་འབར་བ་དེ་དག་ལའོ།། ཇི་ལྟར་ན། བདག་གམ་གཞན་གྱིས་བྱུག་པ་སྟེ། སྐུའམ་སྐུར་གཞུག་པར་བགྱིའོ།། 
གཉིས་པ་ནི། མཆོད་ཅེས་དྲང་། གང་ལ་ན། ཐུབ་དབང་མཆོད་གནས་ཏེ། མཆོད་བྱའི་འོས་ཀྱི་མཆོག་རྣམས་ལའོ།། གང་གིས་ན། དྲི་དང་དབྱིབས་ལ་སོགས་པའི་སྒོ་ནས་ཡིད་དུ་འོང་བའི་མེ་ཏོག་མན་དཱ་ར་སྟེ། ལྷའི་མེ་ཏོག་དང༌། པདྨ་དང༌། ཨུཏྤལ་སྔོན་པོ་དང༌། སོགས་ཀྱི་སྒྲས་སྣ་མའི་མེ་ཏོག་ལ་སོགས་པ་སྟེ། དྲི་ཞིམ་པོ་སྟེ། བཟང་པོ་དང་ལྡན་པའི་མེ་ཏོག་སིལ་མ་ཐམས་ཅད་དང༌། མེ་ཏོག་གི་ཕྲེང་བ་སྤེལ་ལེགས་པ་སྟེ། བཀོད་པའི་དབྱིབས་མཛེས་པ། ཡིད་དུ་འོང་བ་སྟེ། ཡིད་དགའ་བ་རྣམས་ཀྱིས་སོ།། 
གསུམ་པ་ནི། སྤོས་མཆོག་སྟེ། དྲི། ཡིད་འཕྲོག་སྟེ། ཡིད་དགའ་བ་དྲི་ངད་ཁྱབ་པ་སྟེ་དྲི་གྲུབ་པའམ་སྟུག་ཅིང་རྒྱས་ལ་ཕྱོགས་ཐམས་ཅད་དུ་ཁྱབ་པར་འཕྲོ་བའི་བདུག་པ་རྣམས་སྤྲིན་བཞིན་དུ་ནམ་མཁའི་ཁམས་ཁྱབ་པར་འཁྲིགས་པའི་ཚོགས་རྣམས་ཀྱང་ཐུབ་དབང་དེ་ལ་ཉེ་བར་བདུག་པར་བགྱི་ཞིང་བསྒོ་བར་བགྱིའོ།། །
བཞི་པ་ནི། གང་ཞིག་ཞལ་བཀང་ནས་གསོལ་བའི་ཞལ་ཟས་དང་། སྣུམ་འཁུར་ལ་སོགས་ཁམ་དུ་བཅད་པའི་བཟའ་བ་དང༌། བུར་ཆུ་ལ་སོགས་བཏུང་བ་དང་། ཁ་(དགེ།)ར་དཀར་པོ་སོགས་སམ། རྣམ་པ་དུ་མ་ལེགས་པར་སྦྱར་བ་སྣ་ཚོགས་པ་དང་བཅས་པའི་ལྷ་བཤོས་རྣམས་ཀྱང་ཐུབ་དབང་དེ་ལ་དབུལ་བར་བགྱིའོ།། 
ལྔ་པ་ནི། གཞི་གསེར་གྱི་པདྨ་རྣམས་ཀྱི་སྟེང་དུ་ཚར་དུ་དངར་བ་སྟེ་ཕྲེང་དུ་བཀོད་པའི་རིན་པོ་ཆེ་ལས་གྲུབ་བའི་སྒྲོན་མ་ཕྱོགས་ཀུན་སྣང་བར་བྱེད་པ་དང་། ཀྱང་གི་སྒྲས་ཉི་ཟླ་ལ་སོགས་པའི་སྣང་བྱེད་རྣམས་ཀྱང་དབུལ་བར་འགྱིའོ།། 
གཉིས་པ་ལ། ས་གཞི་དང༌། གཞལ་ཡས་ཁང་དང་། གདུགས་དབུལ་བ་དང་གསུམ་གྱི་དང་པོ་ནི། ས་གཞི་བསྟར་བ་སྟེ། བྱི་དོར་བྱས་པ་གུར་གུམ་ལ་སོགས་པའི་སྤོས་ཀྱིས་བྱུགས་པ་དེར་མེ་ཏོག་སིལ་མ་ཁ་དོག་དང་དབྱིབས་སྣ་ཚོགས་ཤིང་ཡིད་དུ་འོང་བ་སྤེལ་བ་དགྲམ་པར་བགྱིའོ།། 
གཉིས་པ་ནི། དབུལ་བར་བགྱིའོ་ཞེས་དྲང༌། གང་ན། བློས་ཚད་དཔག་མི་ནུས་པས་གཞལ་མེད་ཁང༌། ཕོ་བྲང་ནི། སྐད་དོད་ལ་སྤྲིན་ཞེས་ཡོད་དེ། གཞལ་ཡས་ཁང་མང་པོའི་ཚོགས་ནི། སྤྲིན་ལ། དེ་ན་གནས་པའི་ལྷའི་བུ་མོ་རྣམས་ཀྱིས་བསྟོད་དབྱངས་སྙན་པ་ཡིད་དུ་འོང་བ་དང་ལྡན་པ། མུ་ཏིག་དང༌། རིན་ཆེན་ཏེ། ནོར་བུའི་རྒྱན་ཏེ་དོ་ཤལ་གྱི་ཆུན་འཕྱང་གིས་མཛེས་པ་ཀུན་ནས་འབར་བས་མཛེས་པའི་ངང་ཚུལ་ཅན་ནམ།ཡང་ན། འོད་(ཁེ།)གསལ་གྱི་ལྷའི་ཡུལ་དུ་སྐྱེས་པས་འབར་བ། དཔག་ཡས་ནི། ནམ་མཁའ་(བཻ།)ལ་འགྲོ་བའི་སྤྲིན་ལྟ་བུའམ། ཕོ་བྲང་གི་ཚོགས་སམ། ཡང་ན། བླ་རེ་(དགེ།)ལ་
སོགས་པའི་རྒྱན་འོད་དང་བཅས་པ་རྣམས་ཀྱིས་ཕྱོགས་བཅུ་དཔག་ཡས་པའི་ནམ་མཁའ་བརྒྱན་ཅིང་འོད་ཀྱིས་ཁྱབ་པར་གྱུར་པ་དེ་དག་ཀྱང་ངོ༌།། གང་ལ་ན། ཐུགས་རྗེ་སྟེ། སེམས་ཅན་རྣམས་ལ་ཕན་བདེ་འདོད་པའི་རང་བཞིན་ཅན་ལའོ།། 
གསུམ་པ་ནི། དབུལ་བར་བགྱི་ཞེས་དྲང་ངོ་།། གང་ན། རིན་པོ་ཆེ་ལས་བྱས་པའི་ཉི་མའི་ཚད་པ་སྐྱོ་བར་བྱེད་པའི་གདུགས་ཡིད་དུ་འོང་བས་མཛེས་པ། གསེར་གྱི་ཡུ་བ་ཅན་ཁོ་ར་ཁོར་ཡུག་ཏུ་མུ་ཏིག་ལ་སོབས་པའི་རྒྱན་གྱི་རྣམ་པ་ཡིད་དུ་འོང་བ་བཏགས་པས་བརྒྱན་ཅིང་མཛེས་པ་དང་། དབྱིབས་ལེགས་ཤིང་ལྟ་ན་སྡུག་པ་བསྒྲེང་བ་སྟེ། གྱེན་དུ་བསླང་ནས་བཟུང་བ་ཡང་ངོ༌།། གང་ལ་ན། ཐུབ་པའི་དབང་པོ་སྟེ། ཆེན་པོ་རྣམས་ལའོ།། ཇི་ལྟར་ན། རྟག་ཏུ་སྟེ། རྒྱུན་དུའམ། ཡང་དགེ །ན། དེ་རྣམས་ཀྱི་ཐད་དུ་རབ་ཏུ་གཟུང་བར་བགྱིའོ།། ཞེས་པའོ།། 
གསུམ་པ་ནི། དེ་ལྟར་མཆོད་པའི་དབྱེ་བ་ཕྱོགས་ཙམ་ཞིག་བསྟན་ནས་གཞུང་མང་གིས་དོགས་ནས་མཆོད་པའི་སྤྲིན་ན་མ་ལུས་པར་བསྡུས་ནས་མཆོད་པར་བསྟན་པའི་ཕྱིར་བདག་གིས་ཕུལ་བའི་མཆོད་སྤྲིན་དེ་ལས་གཞན་ལྷ་ལ་སོགས་པས་ཕུལ་བའི་མཆོད་པའམ། ཡང་ན། སྔ་མ་དགེ། དེ་བས་ཕུལ་དུ་བྱུང་བས་ན་མཆོག། མཆོད་པའི་སྤྲིན་ཕུང་གི་ཚོགས་རྔ་བོ་ཆེ་ལ་སོགས་པའི་རོལ་མོ་ཚོགས་པའི་གླུ་དབྱངས་སྙན་ནམ། གར་དང་། གླུ་དང༌། རོལ་མོ་རྣམས་ཚོགས་པའི་དབྱངས་སྙན་ཡིད་རངས་པར་བྱེད་པས་ཡིད་འོང་བ་དང་ལྡན་པ་སེམས་ཅན་ཐམས་ཅད་ཀྱི་སྡུག་བསྔལ་རྣམས་སེལ་ཞིང་བདེ་བས་ཚིམ་པར་བྱེད་པའི་སྤྲིན་ཏེ། དུ་མ་ཚོགས་པའི་མཆོད་པའི་རྒྱུན་བསྐལ་པའམ་བསྐལ་པ་ལས་ལྷག་པར་འབྱུང་ཞིང་སོ་སོར་གནས་པར་གྱུར་ཅིག།
གཉིས་པ་ནི། ཆོས་ལ་སོགས་པ་ལ་སྤྱིར་བསྡུས་ནས་མཆོད་པ་ནི། གསུང་རབ་ཡན་ལག་བཅུ་གཉིས་ཀྱི་བདག་ཉིད་དམ་པའི་ཆོས་དངོས་པོའི་དེ་ཉིད་གསལ་བར་བྱེད་པའི་ཕྱིར་དང་། མཆོག་ཏུ་ཞི་བར་བྱེད་པའི་རྒྱུ་ཡིན་པའི་ཕྱིར་དཀོན་མཆོག་སྟེ། རིན་ཆེན་དང༌། ཆོས་ཀྱི་གཞི་གླེགས་བམ་ཐམས་ཅད་དང༌། སངས་རྒྱས་སྲས་བཅས་ཀྱི་མཆོད་རྟེན་དང༌། སངས་རྒྱས་བྱང་སེམས་ཀྱི་སྐུའི་གཟུགས་བརྙན་རྣམས་ལ་རིན་པོ་ཆེའི་ཆར་དང༌། མེ་ཏོག་གི་ཆར་དང་། སོགས་ཀྱི་སྒྲས་དྲི་བཟང་གི་ཕྱེ་མ་དང་གོས་ལ་སོགས་པའི་ཆར་འཁོར་བ་ཇི་སྲིད་པར་རྒྱུན་ཏེ། བར་མི་ཆད་པར་འབབ་པར་ཤོག་ཅིག།
༼ ༢ ༽ བླ་ན་མེད་པའི་མཆོད་པ།
གཉིས་པ་ནི། ཇི་ལྟར་ཏེ། དཔེར་ན། འཇམ་དབྱངས་དང་། སོགས་ཀྱི་སྒྲས་ཀུན་བཟང་སོགས་ས་བཅུའི་དབང་ཕྱུག་རྣམས། མེ་ཏོག་ཕལ་ཆེར་མེ་ཏོག་བླ་རེ་དང༌།། མེ་ཏོག་བཀོད་པའི་འོད་ཟེར་རབ་བཀྱེ་སྟེ།། མེ་ཏོག་སྣ་ཚོགས་ཀུན་ཏུ་བཀྲམ་བྱས་ཏེ།། བདག་ཉིད་ཆེན་པོ་དེ་དག་རྒྱལ་བ་མཆོད།། ཅེས་པ་དཀོན་མཆོག་ཏ་ལ་ལའི་གཟུངས་ལས་བྱུང་བ། ལྟར་ཤེས་ནས་ལྷག་པའི་ལྷག་བསམ་གྱིས་རྒྱལ་བ་རྣམས་ལ་ཟག་མེད་ཀྱི་མཆོད་པ་མཛད་པ་དེ་བཞིན་དུ་འཁོར་གསུམ་དུ་ཞེན་པའི་མཆོད་པ་ནི། མ་དག་པས་དེ་དག་ཅིང་བླ་ན་མེད་པར་སྒྱུར་བའི་ཐབས་སུ་བདག་གིས་ཀྱང་དེ་བཞིན་གཤེགས་པ་སེམས་
ཅན་གྱི་མགོན་པོ་དང་དེའི་སྲས་དང་བཅས་པ་རྣམས་བྱང་སེམས་རྣམས་ཀྱིས་མཆོད་པའི་ཚུལ་དུ་མོས་པས་མཆོད་དོ།། 
བཀུར་སྟིས་མཆོད་པ།
༼ ༢ ༽གཉིས་པ་ནི། བསྟོད་པར་བགྱིའོ་ཞེས་དྲང༌། གང་ལ་ན། ཡོན་ཏན་རྒྱ་མཚོ་མངའ་བའི་དཀོན་མཆོག་གསུམ་པོ་རྣམས་ལའོ།། སུས་ན། བདག་གོ།གང་གིས་ན། དེ་རྣམས་ཀྱི་ཡོན་ཏན་བརྗོད་པའི་བསྟོད་པ། དབྱངས་ནི། སྐད་གསང་སྟོད་པ་ལ་སོགས་པའམ་ས་འཛིན་བདུན་པ་ལ་སོགས་པ་ཡིན་ལ། དེའི་ཡན་ལག་ནི། ཀ་མོ་(ཁི།)དའམ་སོ་རིང་ལ་སོགས་པ་ལྔ་ཡིན་ལ། དེ་རེ་རེ་ལའང་ཡན་ལག་དུ་མ་ཡོད་པའམ་དེ་དག་མང་བས་རྒྱ་མཚོའོ།། བོད་ཀྱི་ལུགས་ལྟར་ན། དབྱངས་ནི། སྐད་གསང་སྟོད་པ་ཡིན་ལ། ཡན་ལག་ནི། འཇུ་དང་། འདྲེན་དང་། ཁུགས་དང་། གློང་དང་། འདུར་དང་། འཕར་དང་། འཕྲིག་དང༌། འཇོག་ལ་སོགས་པ་ཡིན་ལ། དེ་འདྲ་རིགས་མང་བས་རྒྱ་མཚོའོ།། དེའི་མཐུ་ལས་རྒྱལ་བ་སྲས་བཅས་དེ་དག་ལ་བསྟོད་པ་དང་། གླུ་དབྱངས་
སྙན་པ་རྣམས་འདུས་ཤིང་ཚོགས་པའི་སྤྲིན་ཏེ་ཚོགས་ངེས་པར་ཏེ། བདག་གི་སྨོན་པ་ལས་གཞན་དུ་མི་འགྱུར་བར་སྨོན་པ་ཇི་ལྟ་བ་བཞིན་དུ་ཀུན་ཏུ་འབྱུང་བར་གྱུར་ཅིག་གོ།
༼ ༢ ༽ ཕྱག་འཚལ་བ།
གཉིས་པ་ལ། དཀོན་མཆོག་གསུམ་དང་མཆོད་རྟེན་སོགས་ལ་ཕྱག་འཚལ་བ་གཉིས་ཀྱི་དང་པོ་ནི། ཕྱག་འཚལ་ཞེས་དྲང་། གང་ལ་ན། འདས་མ་འོངས་ད་ལྟར་བྱུང་བའི་དུས་གསུམ་དུ་གཤེགས་པའི་སངས་རྒྱས་དཀོན་མཆོག་ཀུན་ཏེ། ཐམས་ཅད་དང༌། ཆོས་དཀོན་མཆོག་དང་། ཚོགས་ཀྱི་མཆོག་བྱང་སེམས་ཀྱི་དགེ་འདུན་དཀོན་མཆོག། བཅས་པ་ནི། དེ་གཉིས་དང་ལྷན་ཅིག་ང་ལའོ།། གང་ན། བདག་གོ། ཇི་ལྟར་ན། བདག་གི་ལུས་སངས་རྒྱས་ཀྱི་ཞིང་ཀུན་ཏེ། ཐམས་ཅད་ཀྱི་རྡུལ་ཕྲ་རབ་ཀྱི་གྲངས་ཇི་སྙེད་པར་མོས། སྔར་ཐོག་མེད་ནས་བླངས་པའི་ལུས་རྣམས་ཀྱང་བློ་ཡུལ་དུ་བྱས། ལུས་རེ་རེ་ལའང་མགོ་དང་། ལག་པ་དང་། ལྕེ་དཔག་ཏུ་མེད་པར་སྤྲུལ་ནས་ལྕེ་རེ་རེས་བསྟོད་པ་དཔག་མེད་འདོན། ལུས་རེ་རེས་ཀྱང་ཡན་ལག་སྨད་ལྔ་ས་ལ་རབ་ཏུ་བཏུད་
ནས་ཡིད་དང་ཞིང་གུས་པའི་སྒོ་ནས་ཕྱག་འཚལ་ཏེ་གུས་ན། ཡན་ལག་ལྔས་ནོན་པའི་བྱེ་མའི་གྲངས་དང་མཉམ་པའི་འཁོར་ལོས་བསྒྱུར་རྒྱལ་དུ་སྐྱེ་ལ། གྲོགས་ལ་གནོད་པ་བྱས་ན། དགེ་བ་རྣམས་འཛད་པར་ལུང་རྣམ་འབྱེད་དུ་བཤད་(ཐམས་ཅད་ཡོད་སྨྲའི་གཞུང་ལས། དགེ་སློང་དག། དགེ་སློང་འདིས་ས་ཇི་ཙམ་ཞིག་ནོན་པའི་འོག་དཔག་ཚད་བརྒྱད་ཁྲི་བཞི་སྟོང་ན་གསེར་གྱི་འཁོར་ལོ་ལ་ཐུག་པའི་བར་ན་བྱེ་མ་ཇི་སྙེད་ཅིག་ཡོད་པ་དེ་སྙེད་དུ་དགེ་སློང་འདིས་འཁོར་ལོས་བསྒྱུར་བའི་རྒྱལ་སྲིད་སྟོང་འགྱུར་དུ་ལོངས་སྤྱོད་པར་འགྱུར་རོ།། ཞེས་དང་། ཉེ་བར་འཁོར། ཇི་ལྟར་ཚངས་པ་མཚུངས་པར་སྤྱོད་པ་ལ་རྨ་བྱུང་བ། རྨས་པར་བྱས་པ་དེ་ལྟ་བུ་ནི། ངས་མ་མཐོང་སྟེ། ཉེ་བར་འཁོར། དེས་དགེ་བའི་རྩ་བ་ཆེན་པོ་འདི་དག་བསྲབས་པ་དང་། ཡོངས་སུ་བྱང་བ་དང་། ཡོངས་སུ་ཟད་པར་འགྱུར་རོ།། ཞེས་སོ།།)དོ།། 
གཉིས་པ་ནི། བྱང་ཆུབ་སེམས་དཔའི་གཞི་ནི། སྐུ་གཟུགས་སམ། སྐྱེས་པའི་རབས་དང༌། རྟོགས་པ་བརྗོད་པ་དང༌། བལྟམས་པ་ལ་སོགས་པའི་གནས་རྣམས་དང༌། བང་རིམ་དང༌། བུམ་པ་དང༌། ཁ་ཁྱེར་དང་། སྲོག་ཤིང་དང༌། འཁོར་ལོ་དང༌། གདུགས་ལ་སོགས་པས་དབྱིབས་སུ་བྱས་ནས་འདུས་པའི་མཆོད་ཆེན། ཆོས་སྐུའི་དང་། སྐུ་གདུང་གི་དང་།  སྐུ་གདུང་ཡུངས་འབྲུ་ཙམ་གྱི་དང་། སྐུ་བལ་གྱི་རིང་བསྲེལ་ཏེ། དེ་རྣམས་ཀྱི་སྙིང་པོ་ཅན་གྱི་མཆོད་རྟེན་ཀུན་ཏེ། ཐམས་ཅད་ལ་བདག་ཕྱག་འཚལ་ལོ།། འང་ནི། དེ་བཞིན་གྱི་དོན་ཏེ། སྔར་ཞིང་རྡུལ་ཀུན་གྱི་གྲངས་སྙེད་ཀྱི་ལུས་བཏུད་པས་ཕྱག་འཚལ་བ་བཞིན་དུའོ།། འགྲེལ་པར། ཕྱག་འཚལ་བ་ནི། ཕྱག་འོས་ཏེ།སངས་རྒྱས་ཞེས་སམ། ཁ་(དགེ)ཅིག། ཕྱི་མ་རྣམས་ཀྱི་སྤྱིར་བཤད་དོ།། ཆེད་དུ་སོང་སྟེ།
འདི་ལ་ལུང་ནོད་པས་མཁན་པོ། ཐར་པའི་དོན་སློབ་པས་ན། སློབ་དཔོན། ཐར་པའི་དོན་དུ་འབད་ཅིང་རྩོལ་བའི་བརྟུལ་ཞུགས་ཅན། ཉན་རང་དང༌། བྱང་སེམས་སོ་སྐྱེ་རྣམས་ལའང་སྔར་གྱི་དེ་བཞིན་དུ་ཕྱག་འཚལ་ལོ།། 




 ༼ ༣ ༽སྐྱབས་འགྲོ་སྔོན་དུ་འགྲོ་བའི་སྡིག་པ་བཤགས་པ།
༼ ༡ ༽ སྐྱབས་སུ་འགྲོ་བ།
གསུམ་པ་ལ། སྐྱབས་སུ་འགྲོ་བ་དང༌། སྡིག་པ་བཤགས་པའི་ཆོ་ག་གཉིས་ཀྱི་དང་པོ་ནི། དུས་ཇི་ཙམ་དུ་སྐྱབས་སུ་འགྲོ་ན། ཉན་ཐོས་ཇི་སྲིད་འཚོའི་བར་དུ་འགྲོ་ལ།འདིར་དུས་འདི་ནས་བྱང་ཆུབ་ཀྱི་སྙིང་པོ་རྫོགས་པའི་བྱང་ཆུབ་མ་ཐོབ་ཀྱི་བར་དུའོ།། སྙིང་པོ་ནི། འོ་མའམ། ཞོའི་སྙིང་པོ་ལྟ་བུ་སྟེ། དེ་ལ་གནས་བྱང་ཆུབ་ཀྱི་སྙིང་པོ་དང་། རྟོགས་པ་བྱང་ཆུབ་ཀྱི་སྙིང་པོ་གཉིས་ཀྱི་དང་པོ་ནི། ལོངས་སྐུས་འོག་མིན་དང་། སྤྲུལ་སྐུས་རྡོ་རྗེ་གདན་དུ་རྡོ་རྗེ་ལྟ་བུའི་ཏིང་ངེ་འཛིན་བསྐྱེད་པའི་གནས་ཏེ། ངེས་དོན་དུ་དེ་འདྲའི་ངེས་པ་མེད་དེ། དོན་དམ་པར་ཆོས་ཐམས་ཅད་ཀྱི་དབྱིངས་ཉིད་ཡིན་ཏེ། མདོ་(ནམ་
མཁའ་མཛོད་ཀྱི།)ལས། བྱང་ཆུབ་སྙིང་པོ་ནམ་མཁའ་སྟེ།། ཞེས་སོ།། 
རྟོགས་པ་བྱང་ཆུབ་ཀྱི་སྙིང་པོ་ནི། བླ་ན་མེད་པའི་བྱང་ཆུབ་སྟེ། ཇི་སྲིད་དེར་མཆིས་ཀྱི་བར་དུའོ།། ཡུལ་གང་ལ་ན། སངས་རྒྱས་དང་། ཆོས་དང༌། བྱང་སེམས་འཕགས་པའི་ཚོགས་ཏེ། དགེ་འདུན་ཏེ། སྔར་བཤད་པའི་སྐབས་གནས་དཀོན་མཆོག་གསུམ་ལའོ།། དེ་བཞིན་ཞེས་པ་ནི། སྔར་བྱང་ཆུབ་སྙིང་པོར་མཆིས་ཀྱི་བར་དུ་སྐྱབས་སུ་མཆི་བ་དེ་བཞིན་དུ་སྐྱབས་སུ་མཆིའོ།། རྒྱུ་གང་ལས་ན། སྤྱིར་རང་སྡུག་བསྔལ་གྱིས་འཇིགས་པས་ཉེན་པ། སྐྱབས་གནས་ལ་སྐྱོབ་པའི་མཐུ་ཡོད་པར་ཤེས་པའི་དད་པས་འགྲོ་ལ། ཁྱད་པར་འདིར་སེམས་ཅན་སྡུག་བསྔལ་ལས་སྒྲོལ་འདོད་ཀྱི་སྙིང་རྗེ་ཉན་ཐོས་ཀྱི་བསླབ་པ་རྣམས་ཀྱིས་ཆོག་པར་མི་འཛིན་པར་རང་གཞན་གཉིས་ཀའི་དོན་མཐར་ཕྱིན་པས་སངས་རྒྱས་ཐོབ་འདོད་ཀྱི་འདུན་པ། ཐེག་ཆེན་གྱི་དཀོན་མཆོག་གསུམ། ཐེག་ཆེན་གྱི་སྟོན་པ། བསྟན་པ་དང་། བསྟན་པ་ལ་སློབ་པའི་གྲོགས་དང་། དེ་དག་ལ་སྲིད་ཞིའི་རྒུད་པ་ལས་སྐྱོབ་པའི་ནུས་པ་ཡོད་པར་ཤེས་པའི་དད་པས་འགྲོའོ། ཚུལ་ཇི་ལྟར་ན། རང་ཉིད་སངས་རྒྱས་ཐོབ་པར་འདོད་པས་འཇིགས་པ་མེད་པའི་ལམ་བསྟན་པས་སངས་རྒྱས་ལ་སྟོན་པར་ཁས་ལེན་ཅིང་དཔུང་གཉེན་དུ་འཛིན་པ་སྟེ། དེ་ལྟ་མིན་ན། དེའི་བཀའ་ལ་མི་དད་དོ།། སྡུག་བསྔལ་ཐམས་ཅད་ཞི་བའི་དོན་དམ་པའི་ཆོས་མངོན་སུམ་དུ་བྱ་བར་ཁས་ལེན་པ་སྟེ། དེ་རྗེས་སུ་སྒྲུབ་པ་ལ་འཇུག་པའི་ཕྱིར་རོ།། དགེ་འདུན་འཇིགས་པ་མེད་པའི་གནས་སུ་འདྲེན་པ་པོ་བསྟེན་བྱར་ཁས་ལེན་ཏེ། དེ་ལྟ་མིན་
ན། དེ་དག་གི་རྗེས་སུ་མི་སློབ་པའི་ཕྱིར་རོ།། དེ་ལྟར་འཁོར་གསུམ་རང་བཞིན་མེད་པར་ཤེས་པས་ཟིན་པའི་ཚུལ་གྱིས་འགྲོའོ།། ངེས་པའི་ཚིག་ནི། འཇིགས་པ་དང་སྡུག་བསྔལ་ལས་སྐྱོབ་པས་ན། སྐབས་དེ་དཔུང་གཉེན་དུ་བཟུང་ནས་དེའི་བཀའ་བཞིན་དུ་ཡོངས་སུ་སྲུང་བ་ནི། མཆི་བའམ་འགྲོ་བ་སྟེ། གང་ཞིག་གང་ལ་སྐྱབས་སུ་འགྲོ་བ་དེ་ནི། དེའི་བཀའ་ལས་འདའ་བ་མ་ཡིན་པས་སོ།། བསླབ་བྱ་ནི། ཐུན་མོང་བ་སྐྱེས་བུ་དམ་པ་དང་འགྲོགས་པ། དམ་པའི་ཆོས་ཉན་པ། ཚུལ་བཞིན་ཡིད་ལ་བྱ་བ། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་སྟེ། བཞིའམ། དབང་པོའི་སྒོ་བསྡམ་པ། སེམས་ཅན་ལ་སྙིང་བརྩེ་བ། དཀོན་མཆོག་མཆོད་པ་ལ་བརྩོན་པ། སྡོམ་པ་ཅི་ནས་སུ་ལེན་པ་སྟེ། ས་སྡེར་བཞི་ཚན་གཉིས་བཤད་པ་བཞིན་ནོ།། 
སོ་སོའི་བསླབ་བྱ་ནི། མདོ་(མྱ་ངན་ལས་འདས་པ་ཆེན་པོའི།)ལས། གང་ཞིག་སངས་རྒྱས་སྐྱབས་འགྲོ་བ།། དེ་ནི་ཡང་དག་དགེ་བསྙེན་ཏེ།། ནམ་དུའང་ལྷ་ནི་གཞན་དག་ལ།། སྐྱབས་སུ་སོང་བ་མ་ཡིན་ནོ།། དམ་པའི་ཆོས་ལ་སྐྱབས་ཚོལ་ནི།། འཚེ་ཞིང་གསོད་པའི་སེམས་དང་བྲལ།། དགེ་འདུན་ལ་ཡང་སྐྱབས་སོང་བས།། མུ་སྟེགས་ཅན་ལ་ཕྱག་མི་བྱ།། ཞེས་པ་ལྟར་རོ།། འབྲས་བུ་ནི། མཐར་ཐུག་རྣམ་མཁྱེན་ཐོབ་ཅིང༌། བྱེད་ལས་སེམས་ཅན་ལ་ཕན་བདེ་སྒྲུབ་པ་དང་། དཀའ་སྤྱད་ལ་སྐྱོ་བ་མེད་པར་ལྡན་པའི་ཡོན་ཏན་སྡོམ་པ་ཀུན་གྱི་རྒྱུ་ཡིན་པ། འཇིགས་པ་ཐམས་ཅད་ལས་སྐྱོབ་པ། གང་ཟག་དམ་པར་ཆུད་པ་ལ་སོགས་ཏེ། མདོར་ན། ཐེག་པ་གསུམ་གའི་རྗེས་སུ་འབྲངས་པའི་ཡོན་ཏན་ཐམས་ཅད་དང་ལྡན་པའོ།། དབྱེ་ན། འཇིག་རྟེན་པའི་འཇིགས་སྐྱོབ་དང་།ལེགས་སྨོན་དང༌། ཐེག་དམན་ཀྱི་སྐབས་འགྲོ་ནི། འདིའི་བརྗོད་བྱ་མིན་ལ། དེ་ལས་ཀུན་ཏུ་འགྲོ་བ་དང༌། ཁས་ལེན་པ་དང་། རྟོགས་པ་དང༌། ཟིལ་གྱིས་གནོན་པ་བཞིས་ཁྱད་པར་འཕགས་པའི་ཐེག་ཆེན་གྱི་སྐྱབས་འགྲོ་ལ། ཕྲ་རགས་ཀྱི་སྒོ་ནས་བརྡ་དང་། ཆོས་ཉིད་ཀྱིས་ཐོབ་པ་གཉིས་ལས། འདི་བརྡ་བྱུང་ངོ༌།། གཞན་རྒྱུད་ལ་གྲུབ་ཟིན་གྱི་དཀོན་མཆོག་གསུམ་རྟེན་དུ་ཁས་ལེན་པ། རྒྱུའི་སྐྱབས་འགྲོ། རང་རྒྱུད་ལ་འབྱུང་འགྱུར་གྱི་དཀོན་མཆོག་གསུམ་འབྲས་བུར་ཁས་ལེན་པ། འབྲས་བུའི་སྐྱབས་འགྲོ་དང་གཉིས་སོ།། ཞེས་རྔོག་གསུང་ངོ༌།། སྔར་སེམས་བསྐྱེད་སྐྱེས་པ་རྣམས་ལ་དད་པའི་ཤུགས་ཀྱིས་
སྐྱབས་སུ་སོང་བ་ཡིན་ལ། འདིར་ནི། སེམས་བསྐྱེད་དང་སྡོམ་པའི་ཐུན་མོང་མ་ཡིན་པའི་རྒྱུར་དཀོན་མཆོག་གསུམ་ག་ལ་སྐྱབས་སུ་འགྲོ་བ་ཟློས་པ་མེད་དོ།། འདིར་རྔོག་གིས་ཕྱག་འཚལ་བ་དང་འབྲེལ་བར་དགོངས་ནས་མཆོད་པའི་ཁོངས་སུ་བསྡུས་ལ། འགྲེལ་ཆེན་ནས་སྡིག་བཤགས་ཀྱི་སྔོན་འགྲོར་བཤད་དོ།། 
༼ ༡ ༽ སྡིག་པ་བཤགས་པ།
༼ ༡ ༽ རྣམ་པར་སུན་འབྱིན་པའི་སྟོབས།
གཉིས་པ་ལ། རྣམ་པར་སུན་འབྱིན་པའི་སྟོབས་དང༌། རྟེན་གྱི་སྟོབས་དང་།གཉེན་པོ་ཀུན་ཏུ་སྤྱོད་པའི་སྟོབས་དང་། ཉེས་པ་ལས་ལྡོག་པའི་སྟོབས་དང་
བཞིའི་དང་པོ་ལ། གང་ལ་བཤགས་པའི་ཡུལ། གང་གིས་བཤགས་པའི་སྤྱོད་ལམ། སྡིག་པ་གང་ཚུལ་ཇི་ལྟར་བཤགས་ཚུལ་གསུམ་གྱི་དང་པོ་ནི། ཕྱོགས་བཅུ་པོ་རྣམས་ཀུན་ན་བཞུགས་པའི་རྫོགས་པའི་སངས་རྒྱས་དང༌། བྱང་ཆུབ་སེམས་དཔའ་སེམས་ཅན་སྡུག་བསྔལ་རྒྱུ་བཅས་ལས་གདོན་པར་བཞེད་པའི་ཐུགས་རྗེ་ཆེན་པོ་མངའ་བ།ཤེས་བྱ་ཐམས་ཅད་མངོན་སུམ་དུ་གཟིགས་པ་རྣམས་མདུན་དུ་དམིགས་པ་ལའོ།། 
གཉིས་པ་ནི། ལུས་ཀྱི་རིག་བྱེད་ལག་པ་གཉིས་ཐལ་མོ་སྦྱར་ཏེ། ངག་གི་རིག་བྱེད་བཤགས་པ་སྙན་དུ་གསོལ་བ་སྟེ། དེ་གཉིས་ཀྱིས་ཡིད་སངས་རྒྱས་སྲས་བཅས་ལ་ཤིན་ཏུ་གུས་པའང་མཚོན་ནོ།། 
གསུམ་པ་ལ། དུས་དང་རྒྱུ་དང་བྱེད་པའི་སྒོ་ནས་སྡིག་པ་སྤྱིར་བཤགས་པ། ཡུལ་དང་བསམ་སྦྱོར་གྱི་སྒོ་ནས་སྡིག་པ་ཆེ་བ་བྱེ་བྲག་ཏུ་བཤགས་པ་གཉིས་ཀྱི་དང་པོ་ནི། འཁོར་བའི་ཐོག་མ་འདི་ཡིན། དེའི་གོང་ན་འཁོར་བ་མེད་བྱ་བ་ཞིག་གྲུབ་ན། འཁོར་བ་སྔ་མ་དེ་རྒྱུ་མེད་དུ་ཐལ་བར་འགྱུར་བའི་ཕྱིར་ཐོག་མ་སྟེ། དང་པོའི་མཐར་ཐུག་པ་མེད་པ་དང་ལྡན་པའི་འཁོར་ཁ་ནས་ཚེ་རབས་ཏེ། སྐྱེ་བ་འདི་ཉིད་ལའམ། སྔོན་གྱི་སྐྱེ་བ་གཞན་དག་ཏུ་བདག་གིས་མ་འཚལ་བ་སྟེ་ཕྱུགས་ལྟར་བླང་དོར་ལ་རྨོངས་པས་ལུས་ངག་ཡིད་གསུམ་གྱི་སྡིག་པ་རང་གིས་བགྱིས་པའམ། ངག་དང་ཡིད་ཀྱིས་གཞན་བགྱིད་དུ་སྩལ་བ་ཉིད༌དང༌ནི་དམྱལ་བ་ལ་སོགས་པས་གནོད་པར་མ་ཤེས་པའི་གཏི་མུག་འཁྲུལ་པས་བདག་ནོན་ཏེ། གཞན་སྡིག་པ་བྱེད་པ་ལ་ངག་གམ་ཡིད་ཀྱིས་རྗེས་སུ་ཡི་རང་གང་ཅུང་ཟད་བགྱིད་པ། འགྲེལ་ཆེན་ལྟར་ན། གཏི་མུག་འཁྲུལ་པས་བདག་གནོད་ཕྱིར་ཞེས་མར་སྦྱོར་ཏེ། གཏི་མུག་འཁྲུལ་པས་བྱས་པའི་ལས་ཀྱི་འབྲས་བུ་བདག་ལ་སྨིན་ནས་གནོད་པའི་ཕྱིར་ནོངས་པ་སྟེ། ངན་སོང་དུ་ལྟུང་བར་བྱེད་པའི་ལྟུང་བ་དེ་ནི། ཉེས་པ་མཐོང་བའམ་དེ་ལ་འགྱོད་པར་བགྱིས་ནས་བསམ་པ་ཐག་པས་མགོན་ལ་མི་འཆབ་པར་བཤགས་སོ།། 
གཉིས་པ་ནི། བདག་གིས་བླ་ན་མེད་པའི་ཞིང་རྙེད་དཀའ་བ་དང་། ཉེས་པ་མེད་པ་དང་། ཡོན་ཏན་གྱི་མཐུ་ཆེ་བ་དང་། གཞན་བསམ་པ་དགེ་བའི་རྒྱུར་འགྱུར་བ་དང་། བཅོས་མ་མིན་པ་དང་། བསྟོད་སྨད་ཀྱིས་མི་འགྱུར་བ་དང་དྲུག་གིས་དཀོན་མཆོག་གསུམ་སྟེ། ཇི་སྐད་(རྒུད་ཕླར།)དུ། འབྱུང་བ་དཀོན་ཕྱིར་དྲི་མེད་ཕྱིར།། མཐུ་ལྡན་ཕྱིར་དང་འཇིག་རྟེན་གྱི།། རྒྱན་འགྱུར་ཕྱིར་དང་མཆོག་ཉིད་ཕྱིར།། འགྱུར་བ་མེད་ཕྱིར་དཀོན་མཆོག་ཉིད།། ཅེས་སོ།། དགེ་བ་ལྷས། མངོན་པར་རྟོགས་པའི་དཀོན་མཆོག་གསུམ་ལ་གནོད་པ་བྱ་མི་ནུས། འཇིག་རྟེན་ཀུན་རྫོབ་ཀྱི་དཀོན་མཆོག་གསུམ་སྐུ་གཟུགས་དང༌།
པོ་ཏི་དང༌། དགེ་སློང་བཞི་ཚོགས་ལ་གནོད་པ་བྱས་པའོ།། ཞེས་པ་ནི། མི་འཐད་དེ། དེ་དག་ལ་གནོད་མི་ནུས་ཀྱང་རང་གི་སྒོ་གསུམ་གྱིས་ལོག་པར་བསྒྲུབས་ན་སྡིག་ཤིན་ཏུ་ལྕི་བའི་ཕྱིར་རོ།། ཕན་འདོགས་པའི་ཞིང་ཕ་མའམ། ཡོན་ཏན་གྱི་ཞིང་བླ་མའམ་སྟེ། མཁན་སློབ་བམ། གཞན་སྡུག་བསྔལ་ཅན་ལ་སོགས་པ་དག་ལ་ཉོན་མོངས་ཏེ། བསམ་ངན་ནམ། གནོད་པའི་བསམ་པའི་སྒོ་ནས་ལུས་དང་ངག་དང་ཡིད་ཀྱི་སྦྱོར་བས་གནོད་པ་བགྱིས་པ་རྣམ་སྨིན་དྲག་ལ་རྒྱ་ཆེ་བ་འབྱིན་པ་གང་ལགས་པ་ཉེས་པ་སྟེ། ཆགས་སོགས་ཉོན་མོངས་དུ་མའི་སྐྱོན་ཆགས་པའི་སྡིག་ལྡན་བདག་གིས་སྡིག་པ་གང་འབྲས་བུ་ཡ་ང་བ་མནར་མེད་དུ་ལྟུང་བར་བྱེད་པའི་ཤིན་ཏུ་མི་བཟད་པའི་ལས་བགྱིས་པ་དེ་དག་ཐམས་ཅད་འཁོར་བ་ལས་འདྲེན་པ་རྣམས་ཞེས་བོས་ནས་དེ་ལ་འཆགས་པར་བགྱིའོ།། བཤགས་པའི་ཆོ་ག་འདི་ཡང༌། གསེར་འོད་དམ་པ་སོགས་ལས་འབྱུང་བ་བཞིན་ནོ།། 




༼ ༢ ༽རྟེན་གྱི་སྟོབས།
༼ ༡ ༽ རྣམ་པར་སུན་འབྱིན་པའི་སྒོ་ནས་སྐྱབས་སུ་འགྲོ་དགོས་པའི་རྒྱུ་མཚན།
གཉིས་པ་ལ། རྣམ་པར་སུན་འབྱིན་པའི་སྒོ་ནས་སྐྱབས་སུ་འགྲོ་དགོས་པའི་རྒྱུ་མཚན། ཇི་ལྟར་སྐྱབས་སུ་འགྲོ་བའི་ཚུལ་དངོས་གཉིས་ཀྱི་དང་པོ་ལ། ཚེ་ལོང་མེད་ཅིང་སྡིག་པས་འཇིགས་པས་མྱུར་དུ་བསྐྱབ་དགོས་པར་གསོལ་བ་མདོར་བསྟན། དེའི་དོན་རྒྱས་པར་བཤད་པ་གཉིས་ཀྱི་དང་པོ་ནི། བསྐྱབ་ཏུ་གསོལ་ཞེས་དྲང་། གང་ལས་ན། འཁོར་བར་འཆིང་བའི་མི་དགེ་བ་འདི་ལས་སོ།། གང་གིས་ན། ཇི་ལྟར་ཏེ། རྣམ་པ་གང་གིས་སྡིག་པའམ་དེའི་འབྲས་བུ་འཁོར་བ་ལས་ངེས་པར་ཏེ། གདོན་མི་ཟ་བར་ཐར་བས་ཏེ། དེ་ལས་ངེས་དགེ །པར་འབྱུང་བའམ་སྐྱོང་པར་འགྱུར་བ་དེའི་ཕྱིར་མྱུར་བ་སྟེ། རིངས་པའི་ཚུལ་གྱིས་སོ།། ཁྱེད་ཅིའི་ཕྱིར་རིངས་ཤེ་ན། བདག་ནི་སྡིག་པ་མ་བྱང་སྟེ། མ་ཟད་པར་སྔོན་དུ་མྱུར་དུ་འགུམ་པར་འགྱུར་ཏེ། འཆི་ལ་དེ་ལྟར་ཤི་ན། ངན་འགྲོར་ལྟུང་བའི་ཕྱིར་རོ། བླ་མ་དག །འདི་ནས་སྐྱབས་ཚོལ་དགོས་པའི་རྒྱུ་མཚན་ཞེས་རྟེན་གྱི་སྟོབས་ལ་སྦྱར་ནས་འཆད། འགྲེལ་པ་དག་ནས་སྡིག་པ་ལ་སྐྱོ་བར་བྱ་ཞེས་སུན་འབྱིན་པའི་སྟོབས་སུ་འཆད་དོ།། སུན་འབྱིན་པ་ལ་བརྟེན་ནས་སྐབས་ཚོལ་བའི་ཕྱིར་གཉིས་ཀར་མི་འགལ་ལོ།། 
གཉིས་པ་ལ། ཚེ་ལོང་མེད་པས་མྱུར་དུ་བཤགས་དགོས་པ་དང༌། འབྲས་བུ་འཇིགས་པ་སྐྱོབ་པའི་སྐྱབས་དགོས་པ་རྒྱས་པར་བཤད་པ་གཉིས་ཀྱི་དང་པོ་ལ། ཚེ་ཡིད་བརྟན་མི་རུང་བ་མདོར་བསྟན། དེ་མ་ཤེས་པར་སྡིག་པ་དུ་མ་བྱས་པར་བསྟན།ངེས་པར་འཆི་བས་མྱུར་དུ་བཤགས་དགོས་པར་བསྟན་ཏེ་དོན་བསྡུ་བ་དང་གསུམ་གྱི་ཁྱོད་སྡིག་པ་མ་བྱང་གོང་དུ་འཆི་བདག་གིས་གླགས་མི་རྙེད་པས་མི་འཆིའོ་དང་པོ་ནི། སྙམ་ན། གསོད་པར་བྱེད་པས་ན་འཆི་བདག་སྟེ། འཆི་བ་ནི། འདི་ཙམ་ཞིག་ཏུ་མི་འོང་ངོ་ཞེས་ཡིད་བརྟན་མི་རུང་བ་སྟེ། ཡིད་ཆེས་བྱར་མེད་པ་ཡིན་ཏེ། བྱ་བ་བྱས་ཟིན་པ་དང་། མ་བྱས་པ་མ་ཟིན་པ་ལ་མི་སྡོད་པ་སྟེ། ཡོངས་སུ་མི་རྟོག་པར་གསོད་པའི་ཕྱིར་རོ།། ཡང་(བི།)ན། བྱ་བ་བྱས་པ་དང་མ་བྱས་པ་ལ་མི་སྡོད་དེ། དཔྱོད་པ་མེད་པར་འཆི་བདག་ནི་ནད་མེད་ཅིང་བདེ་བ་དང་ལྡན་པའི་ཡིད་བརྟན་པ་ལ་མི་རུང་སྟེ། དོགས་པ་མེད་བཞིན་དུ་འཇོམས་པའི་ཕྱིར་ན་བ་དང༌། སྟོབས་དང་ལང་ཚོ་དང་ལྡན་པའི་མི་ན་བ་ཀུན་གྱིས་ཀྱང་ང་མི་འཆིའོ་ཞེས་ཡིད་བརྟན་དུ་མི་རུང་སྟེ། ཚེ་གློ་བུར་བ་ཡིན་པའི་ཕྱིར་རམ། ཡང་ན། རྒྱ་དཔེ་དང་འགྲེལ་པར་གློ་བུར་ཐོག་ཆེན་ཏེ། འདི་ལས་བྱུང་མ་རིག་པར་མ་བསམ་པར་ཐོག་ཆེན་པོ་འབབ་པ་དང་འདྲ་བའི་ཕྱིར་རོ།། 
གཉིས་པ་ལ། བསྟན། བཤད། བསྡུ་གསུམ་གྱི་དང་པོ་ནི། འོ་ན། སྡིག་པས་འཇིགས་ཤིང་ཚེ་ཡིད་བརྟན་དུ་མེད་པར་ཆ་ཡོད་ན་སྡིག་པ་ཅིའི་ཕྱིར་བྱས་ཤེ་ན། བདག་གིས་མཛའ་བ་སྟེ། དགའ་བ་བདག་དང་བདག་གི་བའི་གཉེན་དང༌། མི་མཛའ་སྟེ། མི་དགའ་བ་གནོད་བྱེད་ཀྱི་དགྲ་ལ་རིམ་བཞིན་ཕན་འདོགས་པ་དང་གནོད་པ་བསྐྱེལ་བའི་དོན་ཏེ། རྒྱུ་མཚན་གྱི་ཕྱིར་སྲོག་གཅོད་མ་བྱིན་ལེན་ལ་སོགས་པའི་སྡིག་པ་རྣམ་པ་སྣ་ཚོགས་ཏེ། དུ་མ་བྱས་སོ།། འོ་ན་དེ་ཐམས་ཅད་དོར་ནས་མྱུར་དུ་འཆི་བ་ལ་ཅིའི་ཕྱིར་སྡིག་གསོག་ཅེ་ན། མཛའ་མི་མཛའ་ལ་སོགས་པ་ཐམས་ཅད་བོར་བ་སྟེ། དོར་ཏེ། ཚེ་ཕྱི་མར་ཆ་སྟེ་འགྲོ་དགོས་པར་བདག་གིས་དེ་ལྟར་དུ་མ་ཤེས་པའི་ཕྱིར་རོ།། 
གཉིས་པ་ནི། ཐམས་ཅད་བོར་ཇི་ལྟར་དགོས་སྙམ་ན། ཤི་བ་ན་གང་གི་དོན་དུ་སྡིག་བྱས་པའི་མི་མཛའ་བ་དགྲ་རྣམས་ཀྱང་མེད་པར་འགྱུར་ཞིང་། མཛའ་བ་གཉེན་རྣམས་ཀྱང་མེད་པར་འགྱུར། བྱེད་པོ་བདག་ཀྱང་མེད་པར་འགྱུར་བ་སྟེ། དེ་བཞིན་དུ་བསགས་པའི་ལོངས་སྤྱོད་ཐམས་ཅད་ཀྱང་མེད་པར་འགྱུར་རོ།། འོ་ན། ཚེ་ཕྱི་མར་སུ་ཞིག་ཆ་དགོས་ཤེ་ན། སེམས་ཀྱི་རྒྱུན་ཉིད་འགྲོའོ།། འོ་ན་དེ་ཉིད་བདག་ཡིན་ནོ།། ཞེ་ན། བདེན་ཏེ། ཚེ་འདི་ན་ཡོང་བ་གང་ཡིན་པ་དེ་ཉིད་གཞན་དུ་འགྲོ་བ་མ་ཡིན་གྱི། འཆི་ཁའི་སྐད་ཅིག་མ་དེ་ཉིད་རྐྱེན་དང་ཕྲད་ན། དེའི་རིགས་འདྲའི་རྒྱུན་གཞན་དུ་འབྱུང་བས་སྐྱོན་མེད་དོ།། འོ་ན། ལྷག་མ་ཅི་ཡོད་ཅེ་ན་དཔེར་ན། རྨི་ལམ་ན་ཉམས་སུ་མྱོང་བ་གཉིད་སད་པའི་ཚེ་ན་དེ་དག་མི་མཐོང་གི །དྲན་ཡུལ་ཙམ་དུ་འགྱུར་བ་དེ་བཞིན་དུ་བདེ་སྡུག་གི་རྒྱུར་གྱུར་པའི་དངོས་པོ་གང་དང་གང་རྣམས་སྤྱད་དེ། ཉམས་སུ་མྱོང་བ་དེ་དང་དེ་ཐམས་ཅད་དྲན་པ་ཙམ་གྱི་ཡུལ་དུ་འགྱུར་གྱི། མྱོང་བའི་དངོས་པོ་སྔར་སོང་ཞིང་འདས་པ་ཐམས་ཅད་སླར་ཡང་མཐོང་བ་སྟེ། མྱོང་བའམ་སྡོད་པར་མི་འགྱུར་ཏེ།འཇིག་པའི་ཕྱིར་རོ།། སྐྱེ་བ་གཞན་དུ་ལྟ་ཞོག། རེ་ཞིག་གསོན་ཚེ་སྟེ། ད་ལྟ་གནས་པའི་དུས་འདི་ཉིད་ལ་མཛའ་བ་དང་མི་མཛའ་བ་དུ་མ་ཞིག་མི་རྟག་པར་གྱུར་ཏེ་སོང་ཞིང་
འདས་ཀྱང་དྲན་ཡུལ་ཙམ་དུ་ཡོད་ཀྱི། སླར་མཐོང་བ་མེད་པའི་ཕྱིར་རོ།། འོ་ན། དེའི་དོན་དུ་བྱས་པའི་སྡིག་པའང་འདས་པའི་མི་མྱོང་ངོ་།། ཞེ་ན། མཛའ་མི་མཛའ་དེ་དག་གི་དོན་ཏེ། རྒྱུ་མཚན་དུ་བྱས་པའི་སྡིག་པ་མི་བཟད་པ་དམྱལ་བའི་རྒྱུ་གང་ཡིན་པ་དེའི་བག་ཆགས་བདག་གི་རྒྱུད་ལ་ཡོད་པས་བདག་གི་མདུན་ན་གནས་པ་བཞིན་དུ་གནས་སོ།། 
གསུམ་པ་ནི། འོ་ན། དེ་ལྟར་མཐོང་ན་ཅིས་བསླུས་ནས་སྡིག་པ་བྱས་ཤེ་ན། བདག་ནི་གང་གིའང་ངོ་ཤེས་སམ་ཉེ་དུ་མིན། གཞན་སུའང་བདག་གི་ཉེ་དུའམ་ངོ་ཤེས་མིན་པས་བདག་གློ་བུར་བ་ཡིན་ནོ།། ཞེས་དེ་ལྟར་བདག་གིས་མ་དཔྱད་ཅིང་བརྟག་པར་མ་གྱུར་པས་མཛའ་བ་ལ་ཆགས་པ་དང་། མི་མཛའ་བ་ལ་ཞེ་སྡང་གིས་ཀུན་ནས་བསླངས་ནས་སྡིག་པ་རྣམ་པ་དུ་མ་བྱས་སོ།། 
གསུམ་པ་ནི། ཁྱེད་ཚེ་རིང་པོ་ཐུབ་པས་འཆི་དོགས་ཀྱིས་མི་འཇིགས་ཤིག་ཅེ་ན།ཉིན་མཚན་དུ་སྐད་ཅིག་ཙམ་ཡང་སྡོད་པ་སྟེ། ངལ་གསོ་བ་ཡང་མེད་པར་ཚེ་འདི་ལ་རྟག་ཏུ་གོད་པ་སྟེ། འབྲི་ཞིང་ཟད་པར་འགྱུར་ཞིང་ཚེ་ལ་སྣོན་པ་སྟེ། རིང་དུ་འཕེལ་བྱེད་གུད་ནས་འོང་བ་མེད་ན། བདག་ལྟ་འཆི་བར་ཅིའི་ཕྱིར་མི་འགྱུར་ཏེ། རིང་དུ་ཐུབ་ཀྱང་མཐར་ངེས་པར་འཆི་བས་འཇིགས་ཏེ། སྐྱེས་བུས་ལག་པས་འཇུས་པའི་རྩ་བྱི་བས་བཅད་པའི་དཔེ་གསུངས་པ་བཞིན་ནོ།། 
གཉིས་པ་ལ། ཕན་བྱེད་གཞན་མེད་ཅིང་ཕན་པའི་རྒྱུ་རང་གིས་མ་བྱས། འཇིགས་མ་ཤེས་པར་འཇིགས་པའི་རྒྱུ་རང་གིས་བསྒྲུབས། དེའི་འབྲས་བུ་དཔེ་ལས་འདས་པས་ཤིན་ཏུ་འཇིགས་པ། འཇིགས་ནས་སྐྱབས་བཙལ་ཡང་དེར་སྐྱབས་མི་རྙེད་པར་བསྟན་པ་དང་བཞིའི་དང་པོ་ནི། ཅི་སྟེ་དགྲ་གཉེན་དོན་དུ་སྡིག་པ་བྱས་པས་དེ་དག་གིས་སྡུག་བསྔལ་གྱི་སྐལ་བ་ལེན་ཅིང་གྲོགས་བྱེད་པས་འཇིགས་མི་དགོས་སྙམ་ན། སྐྱེ་བ་ཕྱི་མ་ལ་ལྟ་ཞོག་སྲིད་པ་འདི་ཉིད་ནའང་བདག་ནི་མལ་ན་འདུག་བཞིན་དུ་གཉེན་བཤེས་དྲུང་ན་མེད་པར་མ་ཟད། དེ་རྣམས་ཀུན་གྱིས་མཐའ་བསྐོར་བའི་ནང་ན་འདུག་ཀྱང་། སྲོག་སྟེ། གང་ཞིག་ཆད་ན་འཆི་འགྱུར་གྱི་དངོས་པོ་ནི། གནད་ཡིན་ལ། དེ་མེ་ཆུ་རླུང་གསུམ་འཁྲུགས་པས་མཚོན་རྣོན་པོ་བརྡར་པས་བཏབ་པ་ལྟར་གཅོད་པའི་སྡུག་བསྔལ་དང༌། རྒྱ་དཔེར་སོགས་ཀྱི་སྒྲ་ཡོད་པས། དེས་བསྡུས་པ་སྐོམ་པ་དང་ལུས་ཚ་བ་ལ་སོགས་པའི་ཚོར་བ་དག་བདག་ཉིད་གཅིག་པུས་མྱོང་བར་འགྱུར་གྱི། གཉེན་བཤེས་ཀྱིས་སྡུག་བསྔལ་ཆ་ཙམ་ཡང་མི་ལེན་ཞིང་མི་ཕན་ན་དམྱལ་བ་ལ་སོགས་པར་གཤིན་རྗེའི་ཕོ་ཉས་ཟིན་པ་སྐེ་ཞགས་པས་བཅིངས། ཐོ་བས་བརྡུང་། ཚེར་མ་དང་ཕ་བོང་ལ་སོགས་པས་ལུས་གཅོད་ཅིང་བརྡུང་བའི་སར་རང་གཅིག་པུ་ཁྲིད་པ་ན། ཕྱོགས་སུ་དགའ་བ་ཙམ་གྱི་གཉེན་གྱིས་ཅི་ཕན། ཤིན་ཏུ་གཅུགས་པའི་བཤེས་ཀྱིས་ཅི་ཕན་ཏེ། བསྐྱབ་མི་ནུས་པ་ལྟ་ཅི་སྨོས། དེའི་ཚེ་བསོད་ནམས་གཅིག་པུ་སྐྱབས་ཡིན་ན། བསོད་
ནམས་དེ་ཡང་བདག་གིས་མ་བསྟེན་ཏེ། མ་ངསགས་སོ།
གཉིས་པ་ནི། ཅིའི་ཕྱིར་བསོད་ནམས་མ་བསགས་སྙམ་ན། ཀྱེ་མགོན་པོ་ཞེས་བོས་ནས། ལང་ཚོ་དང་། གཟུགས་དང་། དབང་ཆེ་བ་ལ་སོགས་པས་རྒྱགས་པས་བག་མེད་པ་བདག་གིས་ནི་མི་རྟག་ཅིང་ཡུན་དུ་མི་གནས་པའི་ཚེ་འདིའི་ཆེད་དག་ཏུ་སྟེ། འདི་ལ་ཆགས་པས་དམྱལ་སོགས་ཀྱི་སྡུག་བསྔལ་གྱི་འཇིགས་པ་འདི་དག་འབྱུང་བར་མ་འཚལ་ཏེ། མ་ཤེས་ནས་སྡིག་པ་མང་པོ་ཉེ་བར་བསྒྲུབས་སོ།། 
གསུམ་པ་ནི། དེ་བདེན་ཡང་དེ་ཙམ་དུ་འཇིགས་པའི་སེམས་ཁྲལ་མི་དགོས་སྙམ་ན། དམྱལ་བའི་སྡུག་བསྔལ་གྱི་ཆ་ཙམ་ཡང་མེད་ཀྱང་རྒྱལ་པོས་ཆད་པ་ཕོག་པའི་སྐྱེ་བོ་རྐང་ལག་སོགས་ཡན་ལག་གཅོད་པའི་དོན་དུ་དེ་ཡི་སར་དེ་རིང་ཁྲིད་པའང་ཀུན་ནས་སྐྲག་པས་བྲེད་པར་གྱུར་ཏེ། ཁ་སྐོམ་གྱིས་གདུངས་ཤིང་ལུས་བསྐམས་པ་དང༌། མིག་རྩ་ངན་པ་ཕོངས་པའི་ལྟ་སྟངས་དང་། སོགས་ཀྱི་སྒྲས་ལུས་འདར་ཞིང་སྨྲེ་སྔགས་འདོན་པ་ལ་སོགས་པ་སྔར་གྱི་རང་བཞིན་ལས་གཞན་དུ་ཕྱིན་ཅི་ལོག་ཏུ་འགྱུར་བར་སྣང་ན། དེ་ལས་ཆེར་སྡུག་བསྔལ་ཆེ་བའི་དམྱལ་བར་གཤིན་རྗེའི་ཕོ་ཉ་འཇིགས་སུ་རུང་བའི་གཟུགས་དང་ལྡན་པས་འཇིགས་འཇིགས་ལྟ་བུའི་ཤ་ཚུགས་ཏེ། རྣམ་པ་ཅན་གྱིས་བཟུང་བ་སྟེ། བདག་གིར་བྱས་པར་གྱུར་ཏེ། འཇིགས་པ་སྟེ། སྐྲག་པ་ཆེན་པོའི་རིམས་ནད་དང་འདྲ་བས་ཐེབས་པ་སྟེ་ཟིན་པར་གྱུར་པ་སྡུག་བསྔལ་གྱིས་རབ་ཏུ་ཉམ་ཐག་པ་བྲེད་པ་ལྟ་སྨོས་ཀྱང་ཅི་དགོས། རྒྱ་དཔེ་དང་འགྲེལ་པར། མི་གཙང་བྱུང་བསྒོས་སྨོས་ཅི་དགོས།། ཞེས་ཏེ། བཤང་ལམ་ནས་མི་གཙང་བ་བྱུང་ངས་ལུས་བསྒོས་པ་ཞེས་པའོ།། 
བཞི་པ་ནི། འོ་ན་བྲེད་ནས་ཇི་ལྟར་བྱེད་སྙམ་ན། སྙིང་རྗེ་ཅན་སུ་ཞིག་དམྱལ་བའི་འཇིགས་ཆེན་འདི་ལས་བདག་ལེགས་པར་ཡོངས་སུ་སྐྱོབ་པར་བྱེད་པར་འགྱུར་ཞེས་བྲེད་ཤ་ཐོན་པ་སྟེ། ཞན་པའམ། མིག་རྩ་སྨད་པའི་མིག་བགྲད་ནས་ཕྱོགས་བཞིར་ལྟ་ཞིང༌། སྐྱབས་དག་ཚོལ་བར་བྱེད་དོ།། བསོད་ནམས་བསགས་ན་སྐབས་དེར་ཡང་སངས་རྒྱས་སོགས་ཀྱིས་སྐྱབས་བྱེད་པ་སྲིད་མོད་ཀྱི། བསོད་ནམས་མེད་པས་སྐྱབས་བཙལ་ཡང་ཕྱོགས་རྣམས་སྐྱབས་མེད་དེ། སྐྱབས་ཀྱིས་སྟོངས་པར་མཐོང་ནས་དེ་ནས་ཏེ། སླར་ཡང་ཀུན་ཏུ་ཡི་མུག་པར་འགྱུར་རོ། དམྱལ་བའི་གནས་དེར་སྐྱབས་ཡོད་པ་མ་ཡིན་པའམ། རྒྱ་དཔེ་ལྟར་ན། འཇིགས་པ་ཆེ་ན། དེའི་ཚེ་བདག་གིས་ཇི་ལྟར་བྱ་སྟེ། བྱ་བ་ཐམས་ཅད་ལ་ནུས་པ་མེད། ཟློག་པའི་ཐབས་མེད་པའི་ཕྱིར་རོ།། 
༼ ༢ ༽སྐྱབས་སུ་འགྲོ་ཚུལ་དངོས།
གཉིས་པ་ལ། དཀོན་མཆོག་གསུམ་ལ་དང་། ཁྱད་པར་ཉེ་བའི་སྲས་ལ་སྐྱབས་སུ་འགྲོ་བ་དང༌། དེ་ལྟར་སྐྱབས་སུ་སོང་ནས་གསོལ་བ་གདབ་པ་དང་གསུམ་གྱི་དང་པོ་ནི། དམྱལ་བར་སྐྱེས་ན། སྐྱབས་མེད་ཅིང་བཟློག་ཐབས་མེད་པ་དེ་བས་ད་ལྟ་ཉིད་ནས་ཕྱིར་བཅོས་ཤིང་སྐྱབས་བཙལ་དགོས་ཏེ། སྐྱབས་སུ་མཆི་ཞེས་དྲང་། གང་ལ་ན། རྒྱལ་བ་འགྲོ་བའི་དབུགས་འབྱིན་པ་དང་། ཡིད་བརྟན་པའི་གནས་སུ་གྱུར་པའི་མགོན་པོ་འགྲོ་བའི་གནོད་པ་སྐྱོབ་སྟེ་བསྲུང་བའི་དོན་དུ་བརྩོན་པ། ནུས་པ་ཐོགས་པ་མེད་པས་སྟོབས་ཆེན་དེ་ཉིད་ཀྱིས་ན། འཇིགས་པ་སྟེ། སྡུག་བསྔལ་ཀུན་སེལ་ནུས་པ་ལའོ།། གང་གི་ཚེ་ན། དུས་མ་འགོར་བར་དེ་རིང་ཉིད་ནས་སོ།། ཡང་གང་ལ་ན། རྒྱལ་བ་དེ་ཡིས་ཐུགས་སུ་ཆུད་པ་སྟེ། མངོན་སུམ་དུ་བྱས་པ་མྱ་ངན་ལས་འདས་པའི་ཆོས་ཉོན་མོངས་ཐམས་ཅད་ཀྱི་གཉེན་པོར་གྱུར་པས་འཁོར་བའི་འཇིགས་པ་སེལ་བ་འགོག་ལམ་དང་། བྱང་ཆུབ་སེམས་དཔའི་ཚོགས་ཏེ། དགེ་འདུན་ལ་ཡང་ངོ༌།། ཇི་ལྟར་ན་སྔར་དེ་རིང་ཉིད་ནས་སྐྱབས་སུ་མཆི་བ་དེ་བཞིན་དུ་གཡོ་སྒྱུ་ཐེ་ཚོམ་སོགས་མིན་པར་བསམ་པ་ཐག་པ་ནས་དད་པས་སོ།། 
གཉིས་པ་ནི། བྱང་ཆུབ་སེམས་དཔའ་གཙོ་ཆེ་བ་རྣམས་ལ་ལུས་ཕུལ་ནས་སྐྱབས་ཞུ་བ་སྟེ་བདག་ནི། དམྱལ་སོགས་ཀྱི་འཇིགས་པས་རྣམ་སྐྲག་སྟེ། འཁྲུགས་པའམ་འཁྱར་ནས་བྱང་སེམས་ཀུན་ཏུ་བཟང་པོ་ལ་བདག་ཉིད་ངེས་པར་འབུལ་ལོ།། འང་སྟེ། དེར་མ་ཟད་འཇམ་པའི་དབྱངས་ལ་གཞན་གྱིས་བསྐུལ་བ་མ་ཡིན་པར་བདག་ཉིད་ཀྱིས་སེམས་དང་བས་བདག་གི་ལུས་འདི་དབུལ་བར་བགྱིའོ།། སེམས་ཅན་ལ་ཐུགས་རྗེའི་སྤྱོད་པ་མ་འཁྲུལ་བ་མངའ་བའི་འགྲོ་བ་སྡུག་བསྔལ་ཅན་རྣམས་ལ་སྤྱན་རས་ཀྱིས་འཚོ་ཞིང་གཟིགས་པའི་མགོན་པོ་དེ་ལ་ཡང་། སྡུག་བསྔལ་གྱིས་ཉམ་ཐག་ཅིང་བྲེད་པའི་ང་རོས། སྔར་ལངས་བཞིན་དུ་འོ་དོད་འབོད་དེ། སྤྱན་རས་གཟིགས་དེས་སྡིག་ལྡན་ལས་ཀྱི་རྣམ་སྨིན་གྱིས་འཇིགས་པ་བདག་ལ་བསྐྱབ་ཏུ་གསོལ། འདིར་རྒྱ་དཔེ་དང་འགྲེལ་པ་ལས་འཇིགས་པ་དང་ཞེས་ཡོད་དོ།། སྡིག་པ་ལས་རིང་དུ་སོང་བས་འཕགས་པ། སྟོང་ཉིད་ཀྱི་ཏིང་ངེ་འཛིན་ལ་གནས་པས་ནམ་མཁའི་སྙིང་པོ་དང་། སའི་ཁམས་དག་པ་ཡིན་པས་ས་ཡི་སྙིང་པོ་དག་དང་ནི། གཞན་སྡུག་ན་སྡུག་བསྔལ་བར་འགྱུར་བའི་ཐུགས་རྗེ་ཆེན་པོ་ཅན་བྱམས་པ་སྒྲིབ་སེལ་ལ་སོགས་པ་ས་བཅུའི་དབང་ཕྱུག་མཚན་མ་སྨོས་པ་ཐམས་ཅད་ལ་བདག་སྐྱབས་ཚོལ་ཞིང་སྙིང་ནས་ཏེ་བསམ་པ་ཐག་པ་ནས་འོ་དོད་འབོད་དོ།། གང་ཞིག་མཐོང་བ་ཙམ་གྱིས་གཤིན་རྗེའི་ཕོ་ཉ་དང༌། སོགས་ཀྱི་སྒྲས་གནོད་སྦྱིན་དང་། སྲིན་པོ་སོགས་གཞན་སྡུག་ན་དགའ་བའི་སྡང་བ་རྣམས་
སྐྲག་པ་སྟེ། འཇིགས་ནས་ཕྱོགས་བཞིར་འབྱེར་བ་སྟེ། འབྲོས་པར་མཛད་པའི་རྡོ་རྗེ་ཅན་ཏེ། ཕྱག་ན་རྡོ་རྗེ་དེ་ལ་ཕྱག་འཚལ་ཞིང་སྐྱབས་སུ་མཆིའོ།། སྔར་ནི། སྤྱིར་སྐྱབས་སུ་འགྲོ་བ་ཡིན་ལ། འདི་སྡིག་བཤགས་ཀྱི་རྟེན་གྱི་སྟོབས་ཡིན་པས་ཟློས་པ་མེད་དོ།། 
གསུམ་པ་ནི། གཞན་དུ་དོགས་པ་བསལ་བའི་དོན་དུ་དེ་རྣམས་མངོན་སུམ་དུ་དམིགས་ནས་སྔོན་ཆད་ཁྱེད་རྣམས་ཀྱི་བཀའ་སྩལ་པ་ལས་འདས་པ་སྟེ། འགལ་ནས་སྡིག་པ་བྱས་སོ།། ད་ནི་སྟེ། དེང་ནས་བརྩམས་ནས་དེ་ལས་འདས་པའི་མི་འདོད་པའི་འབྲས་བུ་འཇིགས་པ་ཆེན་པོ་མཐོང་བས་སྐྲག་ནས་ཁྱེད་ལ་སྐྱབས་སུ་མཆི་ལགས་ཀྱི།དེས་ན་གཞན་དུ་དོགས་པ་མི་བྱ་བར་བདག་གིས་སྔོན་བྱས་པའི་སྡིག་པའི་འཇིགས་པ་མྱུར་བ་སྟེ། སྒེན་པར་བསལ་དུ་གསོལ་ལོ།། 
༼ ༣ ༽གཉེན་བོ་ཀུན་ཏུ་སྤྱོད་པའི་སྟོབས།
གསུམ་པ་ལ། གཉེན་པོ་ལ་འབད་པར་རིགས་པ་དང་། མྱུར་དུ་འབད་དགོས་པ་དང་། ཇི་ལྟར་འབད་པའི་ཚུལ་གསུམ་གྱི་དང་པོ་ལ། ནད་ཀྱི་དཔེ་དང་། གཡང་སའི་དཔེས་འབད་པར་རིགས་པ་གཉིས་ཀྱི་དང་པོ་ནི། འགྲེལ་པ་ལས། སྔར་བཀའ་དང་འགལ་བར་བྱས། ད་སྐྱབས་སུ་སོང་ནས་འགལ་བར་མི་བྱེད་དོ་ཞེས་དམ་བཅས་པའི་རྒྱུ་མཚན་འདི་མན་ཆད་ཀྱིས་སྟོན་པར་འཆད། བླ་མ་དག །གཉེན་པོ་ཀུན་ཏུ་སྤྱོད་པའི་སྟོབས་སུ་འཆད་པ་གཞི་མཐུན་དུ་བཤད་པར་བྱ་སྟེ། འོ་ན། ཁྱེད་ཀྱི་བཀའ་ལས་མི་འདའོ་ཞེས་ཤུགས་ལ་དམ་བཅས་པའི་ཚིག་ལ་སུ་ཞིག་ཡིད་ཆེས་ཤེ་ན། ཐ་མལ་ཏེ། ཡུན་མི་རིང་བར་མྱུར་དུ་སོས་ནས་འགྲོ་བའི་ནད་ཀྱིས་འཇིགས་ན་ཡང་དེ་བཅོས་པའི་ཐབས་སྨན་པའི་ངག་བཞིན་དུ་བྱ་དགོས་ན་སྟེ། དེ་ལས་འདའ་བར་བྱ་བ་མ་ཡིན་ན། ཡིད་ཀྱིས་ཐོག་མེད་དུས་ནས་བསགས་པའི་གཅོང་ནད་འདོད་ཆགས་ལ་སོགས་ཉེས་བརྒྱ་ཡི་ནད་ཀྱིས་རྟག་བཏབ་སྨོས་ཅི་དགོས་སོ།། རྒྱ་དཔེ་དང་འགྲེལ་བ་ཐམས་ཅད་ལས། བཞི་བརྒྱ་བཞི་ཡིས་ལྷག་པ་ཡི།། ནད་ཀྱིས་བཟུང་བ་སྨོས་ཅི་དགོས།། ཞེས་ཏེ། དུས་མིན་འཆི་བ་བརྒྱ་དང་། དུས་སུ་འཆི་བ་གཅིག་ལ་རླུང་མཁྲིས་བད་ཀན་འདུས་པ་བཞིས་བསྒྱུར་བས་ནད་བཞི་བརྒྱ་རྩ་བཞི་ཡིན་ལ། དེ་བཞིན་དུ། ཆགས་སྡང་གསུམ་དུག་གསུམ་ཆ་མཉམ་པ་སྟེ་བཞི། དེ་རེ་རེ་ལ་བག་ལ་ཉལ་ཐ་དད་ཀྱིས་དབྱེ་བས་བརྒྱ་དང་རེ་རེས་བསྒྱུར་བས་བཞི་བརྒྱ་རྩ་བཞིའི་ནད་ཀྱིས་བཟུང་བ་ལ་སྨན་པ་སངས་རྒྱས་ཀྱི་གསུང་ལས་འདའ་བར་བྱ་བ་མ་ཡིན་པ་སྨོས་ཅི་དགོས། འོན་ཏེ། དེ་རྣམས་མེད་པས་འཇིགས་ཅི་དགོས་སྙམ་ན། ནད་དེ་འཁྲུགས་པ་གཅིག་གིས་ཀྱང་འཛམ་བུ་གླིང་ན་གནས་པའི་མི་སྟེ། འགྲོ་བ་ཀུན་བརླག་པ་སྟེ། འཆི་བར་བྱེད་པ། རྒྱལ་པོ་པདྨའི་དུས་སུ་འཛམ་བུ་གླིང་པ་རྣམས་ནད་ཀྱིས་བཏབ་པ་ལ་ཉ་རོ་ཧི་ཏའི་ཤ་མ་རྙེད་ནས་རྒྱལ་པོས་དེར་སྐྱེ་བ་བླངས་པ་ལྟར་འདོད་ཆགས་ལ་སོགས་པའི་ནད་དེ་གཅིག་གིས་ཀྱང་འཛམ་གླིང་ན་གནས་པའི་མི་སྟེ། ནད་དེས་བཏབ་པའི་སེམས་ཅན་ཀུན་དམྱལ་བའི་སྡུག་བསྔལ་གྱིས་རླག་པར་བྱེད་ན་ཉོན་མོངས་པའི་ནད་དེ་དག་གསོ་བའི་སྨན་གཉེན་པོ་ལམ་སྒོམ་པ་ལས་གཞན་ཕྱོགས་བཅུ་པོ་རྣམས་ཀུན་ནས་མི་རྙེད་ན། ཉོན་མོངས་པའི་ནད་གསོ་བ་དེ་ལ་སྨན་པ་ཐམས་ཅད་མཁྱེན་པ་ལུས་དང་ཡིད་ལས་བྱུང་བའི་ཟུག་རྔུ་ཆགས་་སོགས་ཐམས་ཅད་འབྱིན་པའི་བཀའ་ལྟར་མི་བྱེད་ཅིང་དེ་ལས་འདའ་བར་སེམས་པ་ནི། ཤིན་ཏུ་ངན་ཞིང་གཏི་མུག་པས་སྨད་པའི་གནས་སོ།། 
གཉིས་པ་ནི། ཅིའི་ཕྱིར་སྨད་པའི་གནས་ཡིན་ཞེ་ན། རིའམ་གཅོང་ལ་སོགས་པའི་གཡང་ས་ཐ་མལ་ཆུང་ངུ་དེར་ལྟུང་ན་རུས་པ་ཆག་པའམ་འཆི་བའི་སྡུག་བསྔལ་ཙམ་འབྱུང་བ་ལ་ཡང་ཤིན་ཏུ་བག་ཡོད་པ་ཟོན་ཆེར་བྱེད་པས་གནས་པར་བྱ་དགོས་ན།དཔག་ཚད་སྟོང་ཕྲག་ཉི་ཤུའི་ཚད་དུ་ལྟུང་བ། མནར་མེད་ལ་སོགས་པའི་གཡང་སར་དུས་ཡུན་རིང་པོ་ཚེ་བར་བསྐལ་གཅིག་ཏུ་ཤིན་ཏུ་སྡུག་བསྔལ་བར་འགྱུར་བ་ལ་བག་ཡོད་པར་གནས་དགོས་པ་སྨོས་ཅི་དགོས་སོ།། 
གཉིས་པ་ལ། ཚེ་མ་ངེས་ཤིང་ངེས་པར་འཆི་བས་མྱུར་དུ་འབད་དགོས། དལ་བར་འདུག་པ་མི་རིགས་པའི་རྒྱུ་མཚན་བཤད་པ་གཉིས་ཀྱི་དང་པོ་ནི། དེར་སྡུག་བསྔལ་ཡོད་ཀྱང་ད་ལྟ་རང་འཆི་བ་མིན་པས་སྡིག་པ་བཤགས་ལོང་ཡོད་ཅིང་བདེ་བར་གནས་པས་ཆོག་གོ། ཞེ་ན། དེ་རིང་ཁོ་ན་མི་འཆིའོ་ཞེས་རྒྱུ་མཚན་དུ་བྱས་ནས་སོས་དལ་དུ་ཡིད་བདེ་བར་འདུག་པ་རིགས་པ་མ་ཡིན་ཏེ། གང་གི་ཚེ་བདག་མེད་པ་སྟེ་འཆི་བར་འགྱུར་པའི་དུས་གང་ཡིན་པ་དེ་ནི། གདོན་མི་ཟ་བར་ཏེ། ངེས་པར་འབྱུང་བའི་ཕྱིར་རོ།། 
གཉིས་པ་ལ། མི་འཇིགས་པའི་གདེང་དང་ཐར་པའི་ཐབས་མེད་པས་དང༌།ལོངས་སྤྱོད་བདེ་བའི་རྐྱེན་དུ་མི་འགྱུར་བས་དང་། གཉེན་བཤེས་སྐྱོབ་པའི་གྲོགས་སུ་མི་འགྱུར་བས་དལ་བར་འདུག་པ་མི་རིགས་པ་གསུམ་གྱི་དང་པོ་ནི། དེ་ལྟ་ན་ཡང་འཇིགས་པས་མི་ཕན་པས་འཇིགས་པར་མི་རིགས་སོ།། ཞེ་ན། བདག་ལ་ཁྱོད་འཁོར་བའི་སྡུག་བསྔལ་ལས་སྐྱོབ་ཀྱི་མ་འཇིགས་ཤིག་ཅེས་སམ། ཡང་ན། ཁྱོད་མི་འཆི་ཡི་མ་འཇིགས་ཤིག་ཅེས་པའི་མི་འཇིགས་པ་སྐྱེས་བུ་སུ་ཡིས་བྱིན་ཏེ་སྟེར་བའི་དབུགས་འབྱིན་པ་མེད་པའི་་ཕྱིར་དང༌། ཡང་། དེ་ལས་ངེས་པར་ཐར་བའི་ཐབས་ཡོད་ན་ཡང་འཇིགས་པར་མི་རིགས་མོད་ཀྱི། ཇི་ལྟར་ཏེ། ཐབས་གང་གིས་འཆི་བའི་སྡུག་བསྔལ་འདི་ལས་ངེས་པར་ཐར་བར་འགྱུར་ཏེ། དེ་ལས་ཐར་བའི་ཐབས་མེད་པའི་ཕྱིར་གདོན་མི་ཟ་བར་མེད་པ་སྟེ། འཆི་བར་འགྱུར་ཏེ། ལུང་ལས། སྐྱེས་པའི་མཐའ་ནི་འཆི་བ་སྟེ།། ཞེས་སོ།། དེས་ན། རྒྱུ་མཚན་ཅིའི་ཕྱིར་བདག་ཡིད་བདེ་བར་སོས་དལ་དུ་འདུག་སྟེ། འདུག་པར་མི་རིགས་སོ།། 
གཉིས་པ་ནི། དེར་ལོངས་སྤྱོད་ཀྱི་བདེ་བ་ལ་ཕན་པས་ལོངས་སྤྱོད་བསྒྲུབ་བོ་སྙམ་ན། ཕྲེང་བ་དང་ཙནྡན་ལ་སོགས་པའི་ལོངས་སྤྱོད་སྔོན་ཆད་དེ་སྔར་སྤྱད་ཅིང་ཉམས་སུ་མྱོང་བ་ཀུན་ནི། ཞིག་པ་ལས་ཏེ། ཞིག་པའི་ཕྱིར་བདག་ལ་ལྟག་པ་སྟེ། དེའི་སྙིང་པོ་བོགས་ཐོན་པ་ཅི་ཡོད་དེ། དེ་ལྟར་གནས་པ་མེད་ན། ཚེ་ཕྱི་མར་དེའི་སྙིང་པོ་གནས་པ་ག་ལ་ཡོད་དེ། མེད་པ་ལ། བདག་ནི། བདེ་བའི་རྒྱུར་འདོད་པ་གང་ཡིན་པའི་ལོངས་སྤྱོད་དེ་ལ་མངོན་པར་ཞེན་པ་སྟེ། ཆགས་ནས་བླ་མ་སངས་རྒྱས་བྱང་སེམས་ཀྱི་བཀའ་དང་འགལ་བ་སྟེ། འདས་པར་བྱས་པས་ཤིན་ཏུ་ཡང་དལ་བར་འདུག་པ་མི་རིགས་སོ།། 
གསུམ་པ་ནི། དེར་གཉེན་བཤེས་ཀྱིས་ཕན་ནོ།། སྙམ་ན། གསོན་ཚེ་འཚོ་བའི་འཇིག་རྟེན་མི་ལ་སོགས་པའི་སེམས་ཅན་རིས་མཐུན་གྱི་སྐྱེ་བ་འདི་དང༌། དེ་བཞིན་དུ་གཉེན་དང་བཤེས་པ་རྣམས་སྤངས་ནས་རང་གཅིག་པུ་གྲོགས་མེད་པར་མི་དགེ་བའི་ལས་ཀྱི་འཕེན་པས་ངེས་པ་མེད་པའི་གནས་ག་ཤེད་དུ་འགྲོ་དགོས་ན། དེའི་ཚེ་མཛའ་བ་དང་མི་མཛའ་བ་ཀུན་ཏེ། ཐམས་ཅད་ཀྱིས་བདག་ལ་ཅི་རུང་སྟེ་ཕན་པ་མེད་དོ།། 
གསུམ་པ་ནི། མི་དགེ་བའི་ལས་ལས་སྡུག་བསྔལ་ངེས་པར་འབྱུང་ངོ༌།། ཞེས་ཕྱིས་བསམ་པས་སྡོམ་ཞིང་མི་དགེ་བའི་ལས་དེ་ལས་ཇི་ལྟར་ཏེ། ཐབས་གང་གིས་ངེས་པར་ཐར་ཞེས་བསམ་པས་བཤགས་པ་དང༌། དེའི་གཉེན་པོ་ཀུན་ཏུ་སྤྱོད་པ་འབྱུང་བས་ཉིན་མཚན་རྟག་ཏུ་བདག་གིས་བསམ་པ་འདི་ཉིད་བསམ་པར་རིགས་སོ།། 
༼ ༤ ༽ཉེས་པ་ལས་ལྡོག་པའི་སྟོབས།
བཞི་པ་ལ། སྔར་བྱས་ཀྱི་ཉེས་པ་ལས་ལྡོག་པའི་ཕྱིར་བཤགས་པ། ཕྱིས་འབྱུང་གི་ཉེས༌པ༌ལས་ལྡོག་པའི་ཕྱིར་བསྡམས་པ་གཉིས་ཀྱི་དང་པོ་ནི། སྔར་ལྟར་བསམ་པའི་འབྲས་བུ་ལས་འབྲས་ངེས་པར་ཤེས་ནས་ཉེས་པ་ལས་ལྡོག་པའི་བསམ་པ་དྲག་པོས་བཤགས་པར་སྟོན་པ་བདག་ནི། མི་ཤེས་པ་སྟེ། བྱིས་པ་སོ་སོའི་སྐྱེ་བོ་བླང་དོར་མི་ཤེས་པའི་གཏི་མུག་གི་མུན་པས་ལྡོངས་པས་རང་བཞིན་ཏེ། ངོ་བོ་ཉིད་ཀྱིས་ཉོན་མོངས་ཅན་ཡིན་པའི་ཕྱིར་རྣམ་སྨིན་ཡིད་དུ་མི་འོང་བ་འབྱིན་པའི་དོན་གྱིས་ཁ་ན་མ་ཐོ་བ་དང་བཅས་པ་སྟེ། ངེས་ཚིག་དམ་པ་རྣམས་ཀྱི་མདུན་དུ་སྨྲ་བར་མི་འོས་པའོ།། མི་དགེ་བའི་སེམས་ཁོ་ནས་སྤྱོད་པའི་ལས་ནི་མཚན་ཉིད་དེ། ཐམས་ཅད་ལ་སྡིག་ཏུ་འགྱུར་བའི་མི་དགེ་བ་བཅུ་ལ་སོགས་པའོ།། འམ་ནི། རྣམ་པར་བརྟག་པའོ།། ཉེས་དམིགས་གཟིགས་ནས་ཉོན་མོངས་ཅན་མ་ཡིན་ཡང་སྟོན་པས་ཁ་ན་མ་ཐོ་བ་དང་བཅས་པར་གདགས་པ་མཛད་པ་ནི། བཅས་པའི་སྡིག་སྟེ། ཁ་ན་མ་ཐོ་ང་སྟེ། མཚན་ཉིད། སྟོན་པས་བཅས་པ་དང་འགལ་བར་སྤྱོད་པའི་ལས་ཏེ། སྡོམ་ལྡན་ལ་ཉེས་པར་འགྱུར་བའི་ཆང་འཐུང་བ་ལ་སོགས་པ་སྟེ། དེ་རྣམས་གང་ཡིན་པ་ལས་ལུས་ངག་ཡིད་གསུམ་གྱིས་གང་ཡང་རུང་བ་སྟེ། ཅུང་ཟད་བགྱིས་པ་སྟེ། སྡིག་པ་བསགས་པ་རྣམས་ཐམས་ཅད་ཐོགས་མེད་དུ་གཟིགས་པའི་མགོན་པོ་སངས་རྒྱས་བྱང་སེམས་ཀྱི་སྤྱན་སྔར་ཡིད་ཀྱིས་མངོན་སུམ་དུ་གནས་ནས་ལུས་ཀྱི་རིག་བྱེད་ཐལ་མོ་སྦྱར། འབྱུང་འགྱུར་གྱི་སྡུག་བསྔལ་ལ་འཇིགས་པའི་སེམས་ཀྱིས་འགྱོད་སེམས་དྲག་པོས་ཡང་དང་ཡང་དུ་ཕྱག་འཚལ་ཏེ། སྡིག་པ་དེ་དག་ཐམས་ཅད་བདག་གིས་བྱས་སོ།། ཞེས་ཁས་བླངས་ནས་བཤགས་པར་བགྱིའོ།། འདྲེན་པ་རྣམས་ཀྱིས་བདག་གི་སྡིག་པ་སྟེ། ངན་སོང་གསུམ་དུ་ལྟུང་བར་བྱེད་པས་ན། ལྟུང་བ་ཡིན་པ་ལ། ལས་མི་དགེ་བ་ཡིན་པའི་ཕྱིར་ནོངས་པ་སྟེ། ཉེས་པ་ཉིད་དུ་གཟུང་དུ་སྟེ། མཁྱེན་པར་མཛད་དུ་གསོལ། འཆབ་པ་མེད་པས་སེམས་ཀྱིས་བཤགས་པ་དགོངས་པར་མཛོད་ཅིག་གོ།
གཉིས་པ་ནི། ལྟུང་བ་འདི་ནི་རྣམ་པར་སྨིན་པ་མི་བཟད་པས་བཟང་པོ་མ་ལགས་པས་མགོན་པོ་ཞེས་བོས་ནས། དུས་འདི་ནས་བརྩམས་ཏེ་སླན་ཆད་བདག་ཤེས་བཞིན་མཐོང་བཞིན་དུ་མི་འགྱིད་དོ།། ཞེས་པ་སྟེ། གང་ཟག་ལ་བཤགས་པ་ལ་མཐོང་སྡོམ་འདྲི་བའི་ཚུལ་ལོ།། འདི་ལ་མཆོད་པ་ལ་སོགས་ཡོད་ཀྱང་དེ་དག་ཀྱང་སྡིག་བཤགས་ཀྱི་ཡན་ལག་ཡིན་པའམ། མཐའ་ན་གནས་ཤིང་སྡིག་པ་བཤགས་པའི་གཞུང་ཕལ་ཆེ་བས་སྡིག་པ་བཤགས་པའི་ལེའུ་སྟེ། གཉིས་པའི་བཤད་པའོ།། །། 
༼གསུམ་པ་བྱང་ཆུབ་ཀྱི་སེམས་ཡོངས་སུ་གཟུང་བའི་ལེའུ།༽
༼ ༤ ༽ དགེ་བ་ལ་རྗེས་སུ་ཡི་རང་བ།
བཞི་པ་ལ། འཇིག་རྟེན་པ་དང་། འདས་པའི་དགེ་བ་ལ་ཡི་རང་བ་གཉིས་ཀྱི་དང་པོ་ནི། སེམས་ཅན་ཀུན་གྱིས་ངན་སོང་གསུམ་གྱི་སྡུག་བསྔལ་མྱོང་བས་ལུས་སེམས་དུབ་པ་རྣམས་དགེ་བའི་རྣམ་སྨིན་ལ་བརྟེན་ནས་བདེ་བ་ཐོབ་པ་ཅུང་ཟད་ཅིག་ཏུ་ངལ་བསོ་བའི་ཕྱིར་དེའི་རྒྱུའི་དགེ་བ་བྱས་པ་དང༌། སྡུག་བསྔལ་ཅན་དེ་དག་གིས་བདེ་བའི་དོན་དུ་ལས་བྱས་པའི་འབྲས་བུ་བདེ་བ་ཐོབ་ནས་གནས་པ་ལ་ཡིད་ཀྱིས་སེམས་རབ་ཏུ་དང་ཞིང་དགའ་བས་དང་། ལུས་འདར་ཞིང་མཆི་མ་འབྱུང་ལ་སྤུ་ཟིང་ཞེས་བྱེད་པ་དང་།ངག་གིས་ལེགས་པར་བྱས་སོ།། བཟང་ངོ༌།། ཞེས་པའི་ཚུལ་གྱིས་རྗེས་སུ་ཡི་རང་ངོ་།། 
གཉིས་པ་ནི། བྱང་ཆུབ་ཀྱི་རྒྱུར་འགྱུར་བའི་དགེ་བ་རྒྱུ་འབྲས་ཀྱི་དངོས་པོའི་ཚོགས་གཉིས་བསགས་པ་དེ་ལ་རྗེས་སུ་ཡི་རང་ངོ༌།། ལུས་ཅན་འཁོར་བའི་སྡུག་བསྔལ་ལས་ངེས་པར་ཐར་པའི་ཡེ་ཤེས་ཚོགས་ལའང་ཡི་རང་ངོ་།། ཞེས་བེེ་རོ་ཙ་ནའོ།། རྒྱ་དཔེ་དང་འགྲེལ་ཆེན་ལྟར་ན། ལུས་ཅན་ཏེ། སྲོག་ཆགས་འཁོར་བའི་སྡུག་བསྔལ་ལས་ངེས་པར་ཐར་པ་བྱང་ཆུབ་གསུམ་གྱི་དོན་དུ་སེམས་ངསྐྱེད་པ་དང༌། བྱང་ཆུབ་གསུམ་ལ་གནས་པ་ལ་རྗེས་སུ་ཡི་རང་ངོ་།། རྐང་པ་དང་པོ་གཉིས་མེད་དོ།། ཁྱད་པར་ཐེག་ཆེན་གྱི་རྒྱུའི་གནས་སྐབས་རྒྱལ་སྲས་ཏེ། བྱང་ཆུབ་སེམས་དཔའ་ཉིད་དང་། འབྲས་བུའི་གནས་སྐབས་སངས་རྒྱས་ཉིད། རང་གི་ཐུགས་སུ་ཆུད་པའི་ལམ་གཞན་ལ་སྟོན་པ་པོ་ཡིན་པས་སྐྱོབ་པ་དེ་ལ་རྗེས་སུ་ཡི་རང་ངོ་།། བྱང་སེམས་ཉིད་དང་སངས་རྒྱས་ཉིད།། སྐྱོབ་རྣམས་ལའང་རྗེས་ཡི་རང་།། ཞེས་ཡོད་ཀྱི། སའི་སྐད་དོད་མེད་དོ།། ཡང་ན། དགེ་བའི་རྒྱུ་སྐྱོང་བར་མཛད་པའི་སྐྱོབ་པ་རྣམས་ཀྱི་བྱང་ཆུབ་དང་། རྒྱལ་སྲས་ཉིད་དང༌། འང་གི་སྒྲས་དེ་དག་གི་ཚོགས་གཉིས་ལའང་ཡི་རང་ངོ་།། ཁྱད་པར་བྱང་ཆུབ་སེམས་དཔའ་སེམས་ཅན་ཐམས་ཅད་ལ་བདེ་མཛད་དེ་འཇུག་པ་སེམས་(དགེ།)བསྐྱེད་(བཻ།)དམ། ཡང་ན། འཕྲལ་དུ་བདེ་བ་བསྒྲུབ་པ་ལ་མཐའ་གཅིག་ཏུ་ཞུགས་པར་མཛད་པའི་བྱང་ཆུབ་ཏུ་ཐུགས་བསྐྱེད་པ་སྐད་ཅིག་རེ་རེ་ལ་འབྱུང་བ་ཡང་མཐའ་གཏིང་མི་རྟོགས་པས་རྒྱ་མཚོ་དང་འདྲ་བ་སེམས་ཅན་ཀུན་ཏེ། མ་ལུས་པ་ལ་ཕན་པ་ནི། སྨོན་
པ་སེམས་དགེ །བསྐྱེད་དམ། ཡང་ན། ཕུགས་སུ་ཕན་པའི་ནོར་སྒྲུབ་པར་མཛད་པ།དགའ་བ་ནི། རྒྱ་དཔེར་སྟོན་པ་སྟེ། སངས་རྒྱས་ཀྱིས་བསྟན་པའི་ཐབས་ལ་གོམས་པ་ནི། བསྟན་པ་ཡིན་པས་ཉེ་བར་བཏགས་ནས་སྟོན་པའམ་བསྡུ་དངོས་བཞིས་གདུལ་བྱ་ལམ་ལ་འཇུག་ཅིང་འཆོས་པས་སྟོན་པ་ལ་རྗེས་སུ་ཡི་རང་ངོ་།། རྒྱས་པར་ནི། ཤེར་ཕྱིན་གྱི་རྗེས་སུ་ཡི་རང་བའི་ལེའུ་ལྟར་ཤེས་པར་བྱའོ།། བསོད་ནམས་ལ་རྗེས་སུ་ཡི་རང་བའོ།། ཞེས་རྒྱ་དཔེར་རོ།། 
༼ ༥ ༽ཆོས་ཀྱི་འཁོར་ལོ་བསྐོར་བར་བསྐུལ་བ།
ལྔ་པ་ནི། ཕྱོགས་རྣམས་ཀུན་ན་བཞུགས་པའི་རྫོགས་པའི་སངས་རྒྱས་ཆོས་མི་གསུང་བར་ཐུགས་ལས་ཆུང་ངུ་ལ་བཞུགས་ཏེ་བསྐུལ་བ་ལ་ལྟོས་པ་རྣམས་ལ་ལུས་ཐལ་མོ་སྦྱར་ཏེ་གསོལ་བ་གདབ་པར་བགྱིའོ།། ཅི་ཞིག་ན། སེམས་ཅན་སྡུག་བསྔལ་གྱིས་མགོ་ལྟུང་བར་བྱེད་ཅིང་མུན་པ་སྟེ། རྨོངས་པས་བསྒྲིབས་པས་ལམ་ཡིན་མིན་མི་ཤེས་པར་འཐོམ་པ་སྟེ། རབ་ཏུ་ལྷུང་བ་རྣམས་ལ་ཆོས་ཀྱི་སྒྲོན་མ་སྦར་བ་སྟེ། ཆོས་བསྟན་ནས་སྣང་བ་མཛད་དུ་གསོལ། གསོལ་བ་གདབ་པའོ།། ཞེས་རྒྱ་དཔེར་རོ།། 
༼ ༦ ༽ མྱ་ངན་ལས་མི་འདའ་བར་གསོལ་བ་གདབ་པ།
དྲུག་པ་ནི། ཕྱོགས་བཅུའི་ཞིང་ན་རྒྱལ་བ་བྱང་ཆུབ་པས་སྐུ་དངོས་ཀྱི་གདུལ་བྱ་ཟད་ནས་མྱ་ངན་ལས་འདའ་བར་བཞེད་པའི་སྡུགས་མངའ་བ་རྣམས་ལ་ལག་པ་ཐལ་མོ་སྦྱར་ཏེ། མྱ་ངན་ལས་མི་འདའ་བར་གསོལ་བར་བགྱིའོ།། ཇི་ལྟར་ན། ལས་ཀྱི་དབང་གིས་སྐྱེ་བའི་གནས་ཐ་དད་དུ་འགྲོ་བའི་སེམས་ཅན་འདི་ལམ་ཡིན་མིན་མི་ཤེས་ཤིང་སེམས་པ་མེད་པའི་ལྡོངས་པར་མི་དགོད་དེ། མི་འགྱུར་བའི་ཆེད་དུ་བསྐལ་པ་གྲངས་མེད་དེ།མཐའ་ཡས་པར་མྱ་ངན་ལས་མི་འདའ་བར་བཞུགས་པར་གསོལ་བའོ།། གསོལ་བའོ།། ཞེས་རྒྱ་དཔེར་རོ།། 
༼ ༧ ༽ དགེ་བ་བསྔོ་བ།
བདུན་པ་ལ། སྤྱི་དང་། བྱེ་བྲག་ཏུ་བསྔོ་བ་གཉིས་ཀྱི་དང་པོ་ནི། གོང་དུ་བསྟན་པའི་རིམ་པ་དེ་ལྟར་མཆོད་པ་ནས་གསོལ་བ་གདབ་པའི་བར་འདི་དག་ཀུན་བྱས་པ་སྟེ། བསྒྲུབས་ནས་དེ་ལས་བྱུང་བའི་དགེ་བ་བདག་གིས་བསགས་པ་གང་ཡིན་པའི་བསོད་ནམས་དེས་ནི། སེམས་ཅན་ཐམས་ཅད་ཀྱི་སྡུག་བསྔལ་ཏེ། ཕོངས་པ་ཐམས་ཅད་བསམ་པ་སྟེ། རབ་ཏུ་ཞི་བར་ཤོག་སྟེ། གྱུར་ཅིག་གམ། གྱིས་ཤིག་གོ། གཉིས་པ་ལ། ནད་པ་དང༌། བཀྲེས་པ་དང་། དབུལ་བའི་དོན་དུ་བསྔོ་བ་གསུམ་གྱི་དང་པོ་ནི། དགེ་བ་བདག་གིས་བསགས་པ་གང་དེས་ནི་ཞེས་ཀུན་ལ་སྦྱར་ཏེ། འབྲོ་བ་ནད་ཀྱིས་གདུངས་པའི་ནད་པ་སྤྱི་ཙམ་དང་། ཁྱད་པར་ས་སྡེ་ལྟར་ན། ཚེ་ལོ་ཉི་ཤུ་པའི་དུས་སུ་ཡམས་དང་འགོ་བའི་ནད་དྲག་པོས་བཏབ་ནས་གསོར་མི་རུང་བ་ཟླ་བ་བདུན་དང་ཞག་བདུན་འབྱུང་བས་ཕལ་ཆེར་འཆི་བས་དེའི་དུས་ཀྱི་ནད་པ་ལ་དུས་དེང་ནས་བཟུང་ནས་ཇི་སྲིད་ནད་སོས་པར་གྱུར་གྱི་བར་དུ་ནི། སྲོག་ཆགས་ངེས་པའི་སྐྱེས་རབས་ལྟར་ན། ནད་སེལ་བའི་སྨན་དང༌། རྒྱལ་པོའི་བུ་མོ་ཡེ་ཤེས་ལྡན་ལྟར། སྨན་སྟེར་བའི་སྨན་གཉིད་དག་དང་། དེ་ལ་རིམ་གྲོ་བྱེད་པའི་ནད་གཡོག་བྱེད་པར་ཤོག། གཉིས་པ་ནི། ཟས་བཟའ་བ་དང་སྐོམ་སྟེ། བཏུང་བ་ཕུན་སུམ་ཚོགས་ པའི་ཆར་གྱི་རྒྱུན་ཕབ་སྟེ། བཀྲེས་པ་སྟེ། ལྟོགས་པ་དང༌། ཁ་སྐོམ་པའི་གནོད་པ་བསལ་ཏེ་སེལ་བར་གྱུར་ཅིག་ཅེས་སྤྱིར་བསྔོ་བའོ།། ཁྱད་པར་ས་སྡེ་ལྟར་ན། ཚེ་ལོ་སུམ་ཅུ་པའི་དུས་སུ་མུ་གེའི་བསྐལ་པ་བར་མ་ལོ་བདུན་ཟླ་བ་བདུན་ཞག་བདུན་འབྱུང་ལ། གདགས་པ་ལྟར་ན། ཚེ་ལོ་བཅུ་པ་ལ་བསྐལ་པ་བར་མ་གསུམ་རེས་མོས་སུ་འབྱུང་བའི་མུ་གེའི་བསྐལ་པ་བར་མའི་ཚེ་ཟས་སྐོམ་མེད་པས་བཀྲེས་ཤིང་ཉམ་ཆུང་བས་འདུས་ནས་འཆི་བ་དང་། གབ་ཙེའི་ནང་དུ་འབྲུའི་ས་བོན་བཞག་སྟེ་རིན་པོ་ཆེ་ལྟར་སྲུང་བས་གབ་ཙེ་བ་དང༌། ཤི་བ་དང་རུས་པ་སྣུམ་མེད་དཀར་པོར་འགྱུར་བ་དང་། རུས་པ་བསྐོལ་ནས་འཐུང་བས་རུས་གོང་དཀར་པོ་བ་དང་། ཐུར་མས་ཟས་ཉི་མ་རེས་མོས་སུ་འགྱེད་པ་དང༌། སྣོད་ནས་འབྲུ་ཐུར་མས་བྲུས་ཏེ་ཆུར་བསྐོལ་ནས་འཐུང་བས་ཐུར་མས་འཚོ་བ་དང༌། བཀྲེས་ཤིང་ཉམས་སྟོབས་མེད་པས་ས་ལ་འགྱེལ་ཏེ་ལྡང་མི་ནུས་པར་འཆི་བ་རྫུད་པ་རྣམས་བྱུང་བའི་ཚེ་བདག་དེ་དག་གི་བཀྲེས་སྐོམ་སེལ་བའི་ཟས་དང་སྐོམ་དུ་གྱུར་ཅིག།སྟོན་པས་སྔོན་ཡིད་བཞིན་གྱི་ནོར་བུ་བླངས་ནས་ཟས་སྐོམ་གྱི་ཆར་ཕབ་པ་བཞིན་ནོ།། དེས་མཚོན་ནས་ཚེ་ལོ་བཅུ་པའི་དུས་སུ་གཅིག་གིས་གཅིག་མཐོང་
ནས་གསོད་སེམས་དྲག་པོས་རྩྭ་ལ་སོགས་པ་བླངས་པས་མཚོན་རྣོན་པོར་གྱུར་ནས་ཕན་ཚུན་གསོད་པ་ཞག་བདུན་འབྱུང་བས་མཚོན་གྱི་བསྐལ་པ་བར་མའི་ཚེ་མཚོན་ཆ་རྣམས་མེ་ཏོག་གི་ཆར་དུ་གྱུར་ཅིག། གསུམ་པ་ནི། སེམས་ཅན་ནོར་མེད་པས་ཡོངས་ཤིང་དབུལ་བ་རྣམས་ཀྱིས་ནོར་ཅི་བླངས་ཀྱང་མི་ཟད་པའི་གཏེར་ཆེན་པོར་བདག་གྱུར་ཏེ། མལ་ཆ་དང་། སྟན་དང་། གནས་དང་། གོས་དང་། རྒྱན་དང་། བྱུག་པ་སོགས་སེམས་ཅན་རྣམས་ལ་གང་དང་གང་དགོས་པའི་ཡོ་བྱད་དེ། མཁོ་རྒུ་སྣ་ཚོགས་སུ་སྤྲུལ་ནས་དབུལ་པོ་རྣམས་ཀྱི་མདུན་དུ་བདག་ཉིད་ཉེ་བར་གནས་པར་གྱུར་ཅིག་སྟེ། ཀླུ་གཏེར་བཏོན་གྱི་སྐྱེས་རབས་བཞིན་ནོ།། མདོ་(དྲིམ་མེད་པར་གྲགས་པས་བསྟན་པའི།)ལས། ནད་ཀྱི་བསྐལ་པ་བར་མ་ལ།། དེ་ནི་རྩི་མཆོག་དམ་པར་གྱུར།། ཅེས་སོགས་ཏེ། རྒྱས་པར་རྡོ་རྗེ་རྒྱལ་མཚན་གྱི་བསྔོ་བ་དང་། ས་བཅུ་པའི་སྨོན་ལམ་བཅུ་དང་། བཟང་སྤྱོད་ལས་ཤེས་པར་བྱའོ།། 
༼ ༢ ༽ རྒྱུ་སྙིང་རྗེས་སེམས་ཅན་རྗེས་སུ་འཛིན་པར་དམིགས་པའི་བློ་སྦྱང་བ།
༼ ༡ ༽ མདོར་བསྟན་པ།
གཉིས་པ་ལ། མདོར་བསྟན། རྒྱས་པར་བཤད་གཉིས་ཀྱི་དང་པོ་ལ། སྙིང་རྗེས་གཞན་དོན་བསྒྲུབ་པའི་ཕྱིར་ཡོངས་སུ་འཛིན་པ་ཐམས་ཅད་གཏང་བར་གདམས། རང་དོན་དུ་བསྲུང་བའི་དོན་དུ་སེར་སྣ་དགག་པ་གཉིས་ཀྱི་དང་པོ་ནི། དགེ་བ་ལྷས། བྱམས་སྙིང་རྗེས་བདག་ཉིད་ཐམས་ཅད་སྦྱིན་པ་ནི། སྦྱིན་པ་ཆེན་པོ་ཡིན་ཞིང་། དེ་ཉིད་སྨོན་པ་དང་བསྔོ་བ་ཡང་ཡིན་ལ། འཇུག་པ་ནི། དེ་སྔོན་དུ་འགྲོ་བ་ཡིན་པས་དངོས་གཞི་ལ་ཐུག་གི་བར་དུ་བསྔོ་བར་བཞེད་ལ། ནག་པོ་པ་ཡང་བསྔོ་བར་བཞེད་པ་ནི། མི་འཐད་དེ།གཞན་ལ་ཕན་པར་སྨོན་པ་ཡོད་ཀྱི། བདག་སངས་རྒྱས་སུ་གྱུར་ཅིག་ཅེས་སྨོན་པ་མེད་པས་སེམས་བསྐྱེད་དུ་མི་འཐད་ལ། འགྲེལ་པ་གཞན་ཐམས་ཅད་ཀྱིས་བསྔོ་བ་ལས་ཐ་དད་དུ་བཤད་པས་སོ།། རྔོག་གིས། དངོས་གཞིའི་ཆོ་གར་བྱེད་པ་ཡང་མི་འཐད་དེ། འགྲེལ་པ་ཐམས་ཅད་ཀྱིས་སྦྱོར་ཆོག་ཏུ་བཤད་པས་སོ།། དེས་ན་ཤཱནྟི་པས། དེ་ལ་རྒྱུ་ནི། གོམས་པར་བྱས་པའི་སྙིང་རྗེས་སེམས་ཅན་རྗེས་སུ་འཛིན་པར་དམིགས་པའོ།། རྐྱེན་ནི། ཕྱག་འཚལ་བ་དང་། སྡིག་པ་བཤགས་པ་དང་། རྗེས་སུ་ཡི་རང་བ་དང་། བསྔོ་བ་དང་། བྱང་ཆུབ་ཏུ་སྨོན་པའོ།། ཞེས་ཐ་དད་དུ་བཤད་པ་ལྟར་རིགས་སོ།། དེས་ན་སེམས་བསྐྱེད་པའི་སྔོན་དུ་ཅི་ནུས་པའི་སྦྱིན་པ་བྱ་བར་བཤད་པ་བཞིན། བསོད་ནམས་ཀྱི་
ཚོགས་ཐུན་མོང་མ་ཡིན་པའི་ཡན་ལག་ཏུ་དུས་འདི་ནས་བརྩམས་ཏེ་བྱང་ཆུབ་ཀྱི་བར་དུ་འགྲོ་བའི་རིས་ཀུན་ཏུ་ལུས་ཏེ། བདག་གི་དངོས་པོ་དང་། བདག་གཏོང་བ་དེ་བཞིན་དུ་ལོངས་སྤྱོད་པར་བྱ་བས་ན། ལོངས་སྤྱོད་དེ། ཆུང་མ་དང་། བྲན་དང་། རྟ་དང་། གླང་པོ་ཆེ་དང་། ཤིང་རྟ་དང་། ཁང་བཟང་ལ་སོགས་པ་དང་། འཇིག་རྟེན་ལས་འདས་མ་འདས་ཀྱིས་བསྡུས་པའི་དགེ་བ་འདས་མ་འོངས་ད་ལྟར་བྱུང་བའི་དུས་གསུམ་པ་ཐམས་ཅད་ཀྱང་གཏང་ངོ་།། འོ་ན། མ་འོངས་པ་མེད་པས་ཇི་ལྟར་གཏང་ཞེ་ན། སྐྱོན་མེད་དེ། དེ་ཡོད་པའི་དུས་སུ་དེ་ལ་ཞེན་པ་ལྡོག་པ་དང་། ད་ལྟ་ནས་དེ་བཏང་བས་
བསམ་པ་རྣམ་དག་འཕེལ་བའི་དོན་དུའོ།། ཞེས་འགྲེལ་ཆེན་དུའོ།། བོད་རྣམས། དགེ་བ་བློས་སྡོམ་པས་དུས་གསུམ་ཆར་གཏང་དུ་རུང་། ལུས་དང་ལོངས་སྤྱོད་འགག་ཅིང་མ་སྐྱེས་པས་མེད་པའི་ཕྱིར་གསུངས་མོད། འདིར་མ་འོངས་པ་ན། དགེ་བ་རྒྱ་ཆེན་བསྒྲུབ་སྙམ་དུ་སེམས་ཤིང་དེ་གཏོང་བ་ཡིན་ཏེ། མདོ་ལས་དགེ་བའི་སེམས་དང་སེམས་ལས་བྱུང་བ་རྣམས་རྗེས་སུ་དྲན་ལ། རྗེས་སུ་དྲན་ནས་ཀྱང་བྱང་ཆུབ་ཏུ་ཡོངས་སུ་བསྔོ་བ་འདི་ནི། འདས་པ་ལ་མཁས་པའོ།། གང་མ་འོངས་པའི་དགེ་བའི་རྩ་བ་ངེས་པར་སེམས་ཤིང་བྱང་ཆུབ་ལ་མངོན་དུ་ཕྱོགས་པའི་ལས་སེམས་པ་སྟེ། བདག་ལ་དགེ་བའི་སེམས་
བསྐྱེད་པ་འབྱུང་བ་གང་ཡིན་པ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བ་འདི་ནི། མ་འོངས་པ་ལ་མཁས་པའོ།། ཞེས་པས་སོ།། ཇི་ལྟར་ན། ཕངས་པ་མེད་པར་འགྲོ་བ་ཐམས་ཅད་དུ་འཆི་འཕོ་སྐྱེ་བ་དང༌། བྱ་བ་ཐམས་ཅད་ལ་ལྟོས་པའམ་ཆགས་པ་མེད་ཅིང་། ལན་དང་རྣམ་སྨིན་གྱི་འབྲས་བུ་ལ་རེ་བ་མེད་པར་གཏང་བ་སྟེ། དབུལ་བའམ་སྦྱིན་པར་བྱའོ།། གང་གི་དོན་དུ་ན། ཁམས་གསུམ་གྱི་སེམས་ཅན་ཀུན་གྱི་མངོན་མཐོ་ངེས་ལེགས་ཀྱི་དོན་བསྒྲུབ་པར་བྱ་བའི་ཕྱིར་དུའོ།། 
གཉིས་པ་ནི། རང་དོན་དུ་ཡང་ཅུང་ཟད་སྲུང་བར་རིགས་སོ།། སྙམ་ན། གང་ལ་ཆགས་པའི་ཟག་བཅས་ཀྱི་ལུས་ལ་སོགས་པ་ཐམས་ཅད་བཏང་བས་མྱ་ངན་ལས་འདས་ཏེ། མྱང་འདས་ནི། དེ་ཐམས་ཅད་སྤངས་པ་ཡིན་པའི་ཕྱིར་རོ།། བདག་གི་བློ་ནི། མྱ་ངན་ལས་འདས་པ་དེ་སྒྲུབ་ཅིང་དོན་དུ་གཉེར་ཏེ། མྱ་ངན་ལས་འདའ་བའི་ཚེ་ལུས་སོགས་ཐམས་ཅད་བདག་གིས་ངེས་པར་གཏང་བྱ་ཡིན་པས་ཐམས་ཅད་བཏང་བར་ཆབས་ཅིག་པ་ལ་དོན་མེད་དུ་བཏང་བས་སེམས་ཅན་རྣམས་ལ་བཏང་བ་མཆོག་ཡིན་པས་སེར་སྣས་བཟུང་ནས་ཅི་ཞིག་བྱ།
༼ ༢ ༽ རྒྱས་པར་བཤད་པ།
གཉིས་པ་ལ། བདག་ཉིད་ལྟོས་མེད་དུ་གཞན་ལ་བཏང་བ་དང་། བཏང་བ་དེས་གཞན་ལ་གནས་སྐབས་དང་མཐར་ཐུག་གི་དོན་དུ་ཕན་པར་སྨོན་པ་གཉིས་ཀྱི་དང་པོ་ནི། ཐམས་ཅད་བཏང་བ་རིགས་པའི་ཕྱིར་བདག་གིས་ཀྱང་ལུས་ཅན་ཏེ། སེམས་ཅན་ཐམས་ཅད་ཀྱི་ཆེད་ལ་ལུས་ཏེ། བདག་ཉིད་ཀྱི་དངོས་པོ་འདི་ཅི་བདེར་ཏེ། ཇི་ལྟར་བདེ་བར་བྱིན་པ་སྟེ། བཏང་བར་བྱས་ཟིན་གྱི། རྟག་ཏུ་གསོད་པའམ་དབྱུག་པ་སོགས་ཀྱིས་བརྡེག་པ་དང༌། མི་བསྔགས་པ་བརྗོད་པའི་སྨོད་པའམ། རྡེག་སོགས་ཏེ། ལུད་དམ་མི་གཙང་བའི་རྡུལ་གྱིས་གཅོད་པ་རྣམས་ཅི་དགར་བྱེད་ལ་རག་སྟེ། ཅི་དགའ་བར་
བྱེད་དུ་ཆུག་ཅིག། བདག་གི་ལུས་ལ་རྩེད་མོ་རྩེ་བར་བྱེད་དམ། མཐོ་འཚམ་པའི་ཅོ་འདྲི་བ་དང་། ག་ཞ་སྟེ། བཞད་གད་ཀྱི་རྒྱུ་བྱེད་ཀྱང་རུང་སྟེ། བདག་གིས་དེ་རྣམས་ལ་ལུས་འདི་བྱིན་ཟིན་གྱི་སྟེ། རྣམ་པ་ཐམས་ཅད་དུ་བཏང་ཟིན་པས་ད་བདག་ལ་ལུས་འདི་ཡི་བདེ་བ་དང་སྡུག་བསྔལ་བའི་ཁ་ཏ་སྟེ། བདག་གཉེར་གྱིས་ཅི་ཞིག་བྱ་སྟེ། གཞན་ནོར་ལ་བདག་གི་ཁ་ཏ་མི་རིགས་པ་བཞིན། གཞན་གྱིས་འཇིགས་པ་བཟློག་པ་ལ་སོགས་པའི་ཕྱིར་དུ་གཞན་དེ་རྣམས་ལའམ། ཡང་ན། བདག་དེ་ལ་གནོད་པར་མི་འགྱུར་བ་སྟེ། ཁ་ན་མ་ཐོ་བ་མེད་པ་བདེ་བ་ལ་འཇུག་པའི་ལས་གང་ཡིན་པ་བྱེད་དུ་ཆུག་ཅིག། འོ་ན་
བསླབ་བཏུས་སུ། ལུས་བཏང་ནས་སྲུང་བར་བཤད་པ་དང་འགལ་ལོ།། ཞེ་ན། སྐྱོན་མེད་དེ། དེར་དོན་མེད་པའི་གནོད་པ་ལས་སྲུང་བའི་དབང་དུ་བྱས་ལ། འདིར་དེ་ལས་ལྡོག་པའི་དབང་དུ་བྱས་པས་སོ།། 
གཉིས་པ་ལ། བདག་ལ་དམིགས་པའི་བསམ་སྦྱོར་ཕན་པའི་རྒྱུར་སྨོན་པ་དང་། སྦྱིར་བདག་ཕན་བདེ་ཐམས་ཅད་ཀྱི་རྒྱུར་སྨོན་པ་གཉིས་ཀྱི་དང་པོ་ནི། བདག་གཞན་ལ་ཅི་བདེར་བྱིན་ཟིན་པ་དེ་ལྟ་ན་ཡང་བདག་ལ་དམིགས་པ་སྟེ། བརྟེན་ནས་ནམ་ཡང་དུ་སྟེ། འདིའམ་ཕ་རོལ་འགའ་ཞིག་གི་ཚེ་ཡང་སེམས་ཅན་འགའ་ཡང་སྟེ། སུ་ཞིག་ཀྱང་དོན་མེད་པ་སྟེ། མི་འདོད་པའི་རྒྱུར་མ་གྱུར་ཅིག །སྤྱིར་སྨོན་པ་དེ་ཉིད་ཁྱད་པར་དུ་བསམ་པའི་སྒོ་ནས་བདག་ལ་དམིགས་ནས་ཀུན་ནས་མནར་སེམས་ཀྱིས་ཁྲོ་བའམ་རབ་ཏུ་དང་བའི་དད་པའམ་འགྲེལ་ཆེན་ལྟར་ན། མ་དད་པའི་སེམས་ཏེ། བློ་གྲོས་བྱུང་ན། ཁྲོ་བའམ། མ་དད་པའི་སེམས་དེ་ཉིད་དེ། དེ་ཁོ་ན་རྟག་ཏུ་ཁྲོ་བའམ་མ་དད་པའི་སེམས་སྐྱེས་པའི་གང་ཟག་དེ་དག་གི་བདག་གཞན་གྱི་མངོན་མཐོ་ངེས་ལེགས་ཀྱི་དོན་ཀུན་གྲུབ་པའི་རྒྱུར་གྱུར་ཅིག །སྦྱོར་བའི་སྒོ་ནས་སེམས་ཅན་གང་དག་བདག་ལ་རྫུན་གྱིས་སུན་འབྱིན་པར་བྱེད་པའི་སྐུར་འདེབས་ཀྱིས་ཁ་ཟེར་བ་དང་། རམ་ཞེས་པ་ནི།ཕན་ཚུན་བསྡུ་བའམ། ཡང་ན་མ་བཤད་པ་སྡུད་པའོ།། གཞན་དག་ལུས་སམ་ཡིད་ཀྱིས་གནོད་པར་བྱེད་པ་དང༌། འམ་ནི། སྔ་མར་མ་ཟད་ཅེས་པའོ།། ཕྱར་ཁ་གཏོད་པ་ནི།སྐྱོན་གསལ་བར་བྱེད་པའམ། ཡང་ན། བཞད་གད་དང༌། ཅོ་འདྲིའི་རྒྱུར་བྱེད་པའོ།། གནོད་པ་བྱེད་པ་དེ་བཞིན་དུ་གནོད་པ་བྱེད་པ་ལས་གཞན་ཐ་མལ་པ་ཙམ་མམ། དད་པས་ཕན་འདོགས་པ་དེ་རྣམས་ཐམས་ཅད་གང་ཟག་དེ་དག་ཐམས་ཅད་བླ་མེད་བྱང་
ཆུབ་ཀྱི་སྐལ་བ་དང་ལྡན་པའི་རྒྱུར་གྱུར་ཅིག།
གཉིས་པ་ནི། བདག་སེམས་ཅན་ལ་བཏང་བས་ནི་སེམས་ཅན་མགོན་མེད་པ་མགོན་དང་བཅས་པར་འདོད་པ་རྣམས་ཀྱི་མགོན་སྐྱབས་དང༌། ལམ་དུ་ཞུགས་པ་རྣམས་ཀྱི་དེད་དཔོན་ཏེ། གཙོ་བོ་དང་། ཆུ་བོའི་ཕ་རོལ་ཏུ་བརྒལ་བར་འདོད་པ་རྣམས་ཀྱི་ཆུ་ཀླུང་ཆེན་པོ་ལས་སྒྲོལ་བའི་གྲུ་དང་། རྒྱ་མཚོ་ལས་སྒྲོལ་བའི་གཟིངས་དང་།ཆུ་ཀླུང་ཆུང་ངུ་ལས་སྒྲོལ་བའི་ཟམ་པ་ཉིད་བྱུང་ཅིག། རིན་པོ་ཆེའི་གླིང་དོན་དུ་གཉེར་བ་ལ་བདག་ནོར་བུའི་གླིང་དང༌། རྒྱ་དཔེ་ཁ་ཅིག་དང་འགྲེལ་པ་ལྟར་ན། མུན་པར་གནས་པ་སྒྲོན་མ་དོན་དུ་གཉེར་བ་ལ་བདག་སྒྲོན་མ་དང་། གནས་མལ་དང་། མལ་ཆའདོད་ཅིང་དོན་དུ་གཉེར་བ་རྣམས་ལ་བདག་གནས་མལ་དང་། བདག་ནི་ལུས་ཅན་ཏེ། སེམས་ཅན་རིམ་གྲོའི་དོན་དུ་ལས་བྱེད་པའི་བྲན་ཏེ། འབངས་འདོད་པ་ཀུན་གྱི་བྲན་དུ་འགྱུར་བར་ཤོག། འགྱུར་བར་ཤོག་ཅེས་པ་འདི་གོང་མ་རེ་རེའི་མཐར་སྦྱར་རོ།། བདག་ནི། སེམས་ཅན་ཀུན་གྱི་ཡིད་ལ་གང་བསམ་པའི་འབྲས་བུ་སྟེར་བའི་ཡིད་བཞིན་གྱི་ནོར་བུ་དང་། དངོས་པོ་གང་འདོད་པའི་བསམ་པས་དེར་ལག་པ་བཅུག་ནས་བླངས་པས་ཅི་འདོད་པ་ཕུན་སུམ་ཚོགས་པ་འབྱུང་བའི་བུམ་པ་བཟང་པོ་དང༌། ལས་སུ་བྱ་བའི་དངོས་གྲུབ་ཅི་འདོད་པ་འགྲུབ་པའི་རིག་སྔགས་གྲུབ་པ་དང་། གནོད་པ་དང་ཟུག་རྔུ་ཐམས་ཅད་ཞི་བར་བྱེད་པའི་སྨན་ཆེན་པོ་དང་། དཔག་ཅིང་བསམ་པའི་དོན་གྲུབ་པར་བྱེད་པའི་ཤིང་གི་ཁྱད་པར་དག་དང་། གང་འདོད་པ་བཞོར་ཡོད་པའི་འདོད་འཇོའི་བར་གྱུར་ཅིག། ལུས་ཅན་རྣམས་ཀྱི་ཞེས་པ་དང༌། གྱུར་ཅིག་ཅེས་རེ་རེ་ལ་སྦྱར་རོ།། རྒྱ་དཔེར། ནམ་མཁའ་མ་ལུས་ཁྱབ་པ་ཡི།། ཞེས་དང༌། ཇི་ལྟར་རྣམ་མང་ཉེར་འཚོའི་གཞི།། ཞེས་ཡོད་པ་ལྟར་བཤད་དེ། དཔེར་ན། ས་དང༌། སོགས་ཀྱི་སྒྲས་ཆུ་དང་མེ་དང་རླང་སྟེ། འབྱུང་བ་ཆེན་པོ་རྣམས་འབྲུ་དང༌། སྨན་དང༌། མེ་ཏོག་དང་། འབྲས་བུ་དང༌།རྩ་བ་ལ་སོགས་པའི་རྟེན་བྱེད་ཅིང་། མལ་དང་། སྟན་དང་། བཟའ་བཏུང་ལ་སོགས་པའི་རྒྱུ་བྱེད་པའི་སྒོ་ནས་ནམ་མཁའི་ཁམས་ཀྱིས་ཁྱབ་ཚད་དུ་མ་ལུས་པ་སྟེ། ལྷག་མ་མེད་པར་ཁྱབ་པའི་སེམས་ཅན་དཔག་ཏུ་མེད་པས་རྣམ་མང་སྟེ། རྣམ་པ་དུ་མའི་ཚིག་
མཐའི་ཤཿཡིག་ནི། མཐའི་དོན་ཡིན་པས་དུ་མའི་མཐར་ཐུག་པར་ཉེ་བར་འཚོ་སྟེ། ཉེ་བར་ལོངས་སྤྱོད་སྤྱད་པར་བྱ་བའི་གཞིར་གྱུར་པ་ཇི་ལྟ་བ་དེ་བཞིན་དུ་ནམ་མཁའི་ཁམས་ཀྱིས་མཐས་གཏུགས་པའི་རྒྱུན་རིང་ཞིང་རྒྱ་ཆེ་བའི་སེམས་ཅན་གྱི་ཁམས་ལ་རྣམ་པ་ཀུན་ཏུ་སྟེ། རྣམ་པ་དུ་མས་སེམས་ཅན་ཐམས་ཅད་འཁོར་བ་ལས་གྲོལ་ནས་མྱ་ངན་ལས་འདས་ཀྱི་བར་ཇི་སྲིད་དུ་བདག་ནི། དེ་དག་གི་ཉེར་འཚོའི་གཞིར་ཤོག་སྟེ།གྱུར་ཅིག། དེ་དག་ཀྱང་མདོ་(བློ་གྲོས་མི་ཟད་པས་བསྟན་པའི།)ལས། ལུས་འདི་དག་གིས་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་ངེས་པར་བྱ་སྟེ། དཔེར་ན། སའི་ཁམས་དང༌།
ཆུའི་ཁམས་དང་། མེའི་ཁམས་དང༌། རླུང་གི་ཁམས་དང༌། འབྱུང་བ་ཆེན་པོ་བཞི་པོ་འདི་དག་སྒོ་སྣ་ཚོགས་དང༌། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་ཉེ་བར་ལོངས་སྤྱོད་པ་དང༌། ཡོངས་སུ་ལོངས་སྤྱོད་པར་བྱེད་པ་དེ་བཞིན་དུ།བདག་གིས་ཀྱང་འབྱུང་བ་ཆེན་པོ་བཞི་འདུས་པའི་ལུས་འདི་སྒོ་སྣ་ཚོགས་དང་། རྣམ་གྲངས་སྣ་ཚོགས་དང་། དམིགས་པ་སྣ་ཚོགས་དང་། ཡོ་བྱད་སྣ་ཚོགས་དང་། ལོངས་སྤྱོད་སྣ་ཚོགས་ཀྱིས་རྒྱ་ཆེར་སེམས་ཅན་ཐམས་ཅད་ཀྱི་ཉེ་བར་འཚོ་བར་བྱའོ་ཞེས་སོ།། 
གཉིས་པ་ནི། ཇི་ལྟར་ཏེ། དཔེར་ནའམ། བསམ་པ་གང་གིས་སེམས་ཅན་ཐམས་ཅད་ཀྱི་སྡུག་བསྔལ་སྤང་བའི་དོན་དུའམ། ཡང་ན། ཇི་ལྟར་བཟུང་བ་དེ་ཉིད་སངས་རྒྱས་ཀྱིས་མཁྱེན་པས་སྔོན་གྱི་བདེ་བར་གཤེགས་ཀྱིས་བག་ཆགས་དང་བཅས་པའི་སྒྲིབ་པ་ཐམས་ཅད་སྤངས་པའི་ཕྱིར་ཆོས་ཐམས་ཅད་རང་བཞིན་མེད་པ་ཉིད་དུ་ཐུགས་སུ་ཆུད་པ་ནི། བྱང་ཆུབ་ཡིན་ལ། ལྷག་པའི་བསམ་པས་དེ་ཐོབ་པར་བྱ་བའི་ཕྱིར་ཡིད་ལ་བྱེད་པ་ནི། ཐུགས་སམ་སེམས་ཏེ། དེ་བསྐྱེད་པའམ་བཟུང་བ་ནི། སེམས་ཅན་ཐམས་ཅད་ལ་ཕན་བདེ་བསྒྲུབ་པའི་ཕྱིར་སངས་རྒྱས་སུ་གྱུར་ཅིག་ཅེས་སྨོན་པ་དང་། བྱང་ཆུབ་སེམས་དཔའ་བྱང་ཆུབ་ཏུ་སེམས་བསྐྱེད་པ་གང་གིས་རྟག་ཏུ་ཉམས་སུ་བླང་བར་བྱ་བར་འོས་པའི་བསླབ་པ་དེ་རྣམས་ལ་རིམ་བཞིན་ཏེ། ལས་དང་པོ་པའི་སྐབས་སུ་ལས་དང་པོ་པས་བྱ་བར་ནུས་པ་རྣམས་ལ་སློབ་ཀྱི། དེས་མི་ནུས་པའི་དཀའ་བ་ལ་མི་སློབ། མོས་སྤྱོད་ཀྱི་ས་དང་ས་ཐོབ་ནས་དེ་དང་དེ་དག་གིས་བྱང་བར་ནུས་པ་ལ་སློབ་པ་མཐར་གྱིས་སློབ་པ་ལ་གནས་པ་སྟེ། ཞུགས་པ་ལྟར་ཞེས་སྔོན་གྱི་ཚུལ་དཔེར་བརྗོད་ནས་རང་དེའི་རྗེས་སུ་སློབ་པར་བརྗོད་པ་ནི། དེ་དག་གིས་ཐུགས་བསྐྱེད་པ་བཞིན་དུ་འགྲོ་ལ་ཕན་པའི་དོན་ཏེ། རྒྱུ་མཚན་གྱི་ཆེད་དུ་བདག་གིས་བྱང་ཆུབ་ཀྱི་སེམས་འདི་བསྐྱེད་པར་བགྱིའོ།། དེ་དག་བསླབ་པ་ལ་སློབ་པ་བཞིན་ཉིད་དུ་སྟེ། དེ་ཁོ་ན་བཞིན་དུ་བསླབ་པ་དེ་རྣམས་ལ་ཇི་ལྟར་བསླབ་པའི་རིམ་པ་བཞིན་དུ་བདག་བསླབ་པར་བགྱིའོ།། ཞེས་སངས་རྒྱས་རྣམས་མངོན་སུམ་དུ་དམིགས་ནས་བསམ་པ་ཐག་པ་ནས་ལན་གསུམ་དུ་བརྗོད་དེ། སེམས་བསྐྱེད་དང་སྡོམ་པ་ལྷན་ཅིག་ལེན་པའི་ཆོ་གའོ།། 
ཐ་དད་དུ་བྱེད་ན། ཇི་ལྟར་སྔོན་གྱི་བདེ་གཤེགས་ཀྱིས།། བྱང་ཆུབ་ཐུགས་ནི་བསྐྱེད་པ་ལྟར།། དེ་བཞིན་འགྲོ་ལ་ཕན་དོན་དུ།། བྱང་ཆུབ་སེམས་ནི་བསྐྱེད་པར་བགྱི།། ཞེས་སྦྱར་བས་སེམས་བསྐྱེད་དང་། དེ་སྔོན་དུ་སོང་ནས་ལྷག་མ་རྣམས་སྦྱར་བས་སྡོམ་པ་གཟུང་བའི་ཆོ་གར་འགྲེལ་ཆེན་དང་ནག་པོ་པས་བཤད་དོ།། ཁ་(དགེ་བ་ལྷ་དང་། བཻ་རོ་ཙ་ན་རཀྵི་ཏ།)ཅིག། བྱང་ཆུབ་ཀྱི་སེམས། བྱང་སེམས་ཀྱི་སྡོམ་པར་འདོད་པ་ནི། འགྲེལ་པ་གཞན་དང་འགལ་ཞིང༌། བསླབ་བཏུས་ནས་བྱང་ཆུབ་ཀྱི་སེམས་སོ་སྐྱེ་ལ་སྐྱེ་བར་བསྒྲུབས་ནས་དེ་རྗེས་སྡོམ་པ་སོ་སྐྱེ་ལ་སྐྱེ་བར་སྒྲུབ་པའི་གཞུང་ཟློས་སྐྱོན་དུ་ཐལ་བར་འགྱུར་རོ།། 
༼ ༣ ༽ རྗེས་ཀྱི་ཆོ་ག་བསྟན་པ།
༼ ༡ ༽ མདོར་བསྟན་པ།
གསུམ་པ་ལ། བསྟན་བཤད་གཉིས་ཀྱི་དང་པོ་ནི། སྔར་བསྟན་པའི་རིམ་པ་དེ་ལྟར་སྤྲོས་བྲལ་རྟོགས་པའི་བློ་གྲོས་དང་ལྡན་པའི་བྱང་སེམས་ཀྱིས་གཞན་རྗེས་འབྲང་བའམ།འདོད་རྒྱལ་གྱིས་མ་ཡིན་པར་མཆོག་ཏུ་དགའ་མགུས་ལྷག་བསམ་རབ་ཏུ་དང་བས་བྱང་ཆུབ་ཀྱི་སེམས་དང་སྡོམ་པ་གཉིས་བརྟན་པར་བཟུང་ནས་སྦྱོར་དངོས་ཀྱི་ཆོ་ག་རྒྱས་པར་ཡོད་ཀྱང་མཇུག་མ་ཚང་ན། ཆོ་ག་མ་ཚང་ཞིང་འབྲས་བུ་མི་བརྟན་པར་འགྱུར་བས་ཆོ་གའི་ལས་རྫོགས་ཤིང་འབྲས་བུ་བརྟན་པའི་ཆེད་དུ་མཇུག་ཀྱང་རྒྱས་པར་བྱ་བའི་ཕྱིར་མི་གུས་པའམ། འགྱོད་ན་ཟད་ཅིང་མི་འཕེལ་བར་འགྱུར་བས་སྲུང་བ་དང་དག་པ་དང་སྤེལ་བའི་ཕྱིར་སེམས་ནི། འོག་ནས་འཆད་པ་ལྟར་གཟེངས་བསྟོད་དོ་སྟེ། སྤྲོ་བར་བྱའོ།། 






༼ ༢ ༽ རྒྱས་པར་བཤད་པ།
༼ ༡ ༽ རང་དགའ་བ་བསྐྱེད་པ།
༼ ༡ ༽རང་དོན་འགྲུབ་པས་དགའ་བར་བྱ་བ།
གཉིས་པ་ལ། རང་དང་། གཞན་དགའ་བ་བསྐྱེད་པ་གཉིས་ཀྱི་དང་པོ་ལ་རང་དོན་དང་གཞན་དོན་འགྲུབ་པའི་དགའ་བར་བྱ་བ་གཉིས་ཀྱི་དང་པོ་ལ་དོན་ཆེན་གྲུབ་པའི་སྤྲོ་བས་བསྲུང༌། རྙེད་དཀའ་བ་རྙེད་པས་གཅེས་པར་གཟུང་བ་གཉིས་ཀྱི་དང་པོ་ནི། དེང་དུས་ཏེ། ཉི་མ་དེ་རིང་བདག་གི་ཚེ་སྟེ། སྐྱེ་བ་འབྲས་བུ་ཡོད་པ་སྟེ། འབྲས་བུ་དང་བཅས་ཤིང་མི་ཡི་སྲིད་པ་སྟེ། སྐྱེ་བ་དལ་འབྱོར་ཚང་བ་ལེགས་པར་ཐོབ་པ་ཡིན་ཏེ། འཁོར་བ་ཐོག་མེད་ནས་སྐྱེ་བ་གང་དུའང་ཐོབ་མ་མྱོང་བ་འདི་ཐོབ་པའི་ཕྱིར། དེ་རིང་སངས་རྒྱས་ཀྱི་གདུང་སོབ་པའི་རིགས་སུ་སྐྱེས་ནས་སངས་རྒྱས་སྲས་སུ་ད་ལྟ་གྱུར་པ་ཡིན་ཏེ། བྱང་ཆུབ་ཀྱི་སེམས་སྐྱེས་པའི་ཕྱིར་རོ།། ཞེས་ང་རྒྱལ་གྱིས་ཞུམ་པ་སྤོང་བའོ།། ས་དང་པོ་ལ་གནས་པ་དེ་བཞིན་གཤེགས་པའི་རིགས་སུ་སྐྱེས་པར་བཤད་པ་ནི། ས་ཆེན་པོའི་རིགས་སམ། དོན་དམ་སེམས་བསྐྱེད་སྐྱེས་པ་ལ་དགོངས་ལ། འདིར་སངས་རྒྱས་ལ་མོས་པའི་རིགས་སམ། ཀུན་རྫོབ་སེམས་བསྐྱེད་སྐྱེས་པ་ལ་དགོངས་པས་མི་འགལ་ལོ།། ད་ནི་སྟེ། སངས་རྒྱས་ཀྱི་སྲས་སུ་སྐྱེས་པ་དེ་ལྟས་སངས་རྒྱས་ཀྱི་རྒྱུན་དང་རྗེས་སུ་མཐུན་པར་བྱེད་པ་བདག་གིས་ཅི་ནས་ཀྱང་རང་རིགས་དང་མཐུན་པར་བྱེད་པའི་ལས་སངས་རྒྱས་ཀྱི་གདུང་དང་འཚམ་པའི་ལས་བརྩམ་པར་བྱ་སྟེ། ཐོག་མཐའ་བར་གསུམ་དུ་ཉེས་པའི་དྲི་མ་དག་པའི་སྐྱོན་མེད་བཙུན་པའི་རིགས་འདི་ལ་ཇི་ལྟར་བདག་གི་ཉེས་སྤྱོད་ཀྱིས་ལྟུང་བའི་རྙོག་པར་མི་འགྱུར་བ་དེ་ལྟར་བྱའོ།། 
གཉིས་པ་ནི། ཇི་ལྟར་ཏེ། དཔེར་ན། མིག་མེད་པའི་ལོང་བས་ལམ་པོ་ཆེའི་ཉལ་ཉིལ་ཕྱག་དར་བྱས་པའི་ས་རྡུལ་ཀྱི་ཕུང་པོ་ལས་རིན་པོ་ཆེ་རྙེད་པ་ཤིན་ཏུ་དཀོན་ཏེ། ཡ་མཚན་པ་དེ་བཞིན་དུ། དེ་ཉིད་རྟོགས་པའི་མིག་མེད་པའི་ལོང་བ་བདག་ལ་ཕྱག་དར་གྱི་ཕུང་པོ་ལྟ་བུའི་འཁོར་བ་ནས་ཅི་ཞིག་ལྟར་སངས་རྒྱས་ཀྱི་བྱིན་རླབས་དང་སྔར་གྱི་བསོད་ནམས་ཀྱི་སྟེས་དབང་ལ་བརྟེན་ནས་བྱང་ཆུབ་ཀྱི་སེམས་རིན་པོ་ཆེ་འདྲ་བ་འདི་བདག་ལ་སྐྱེས་པས་གཅེས་པར་གཟུང་ངོ་།། 
༼ ༢ ༽ གཞན་དོན་འགྲུབ་པས་དགའ་བར་བྱ་བ།
གཉིས་པ་ལ། འབྲས་བུ་སྡུག་བསྔལ་སེལ། རྒྱུ་སྒྲིབ་པ་སྤོང༌། འཕྲལ་ཡུན་དུ་ཕན་བདེས་ཚིམ་པས་སྤྲོ་བར་བྱ་བ་གསུམ་གྱི་དང་པོ་ནི། འགྲོ་བ་སྟེ། འཇིག་རྟེན་པ་རྣམས་འཆི་བར་བྱེད་པའི་འཆི་བདག་འཇོམས་པར་བྱེད་པའི་བདུད་རྩི་སྟེ། སྨན་སྣ་ཚོགས་སྦྱར་བའི་བཅུད་ཀྱིས་ལེན་ཆོག་བཞིན་དུ་བསྟེན་ན། རྒ་ཤི་ལས་གྲོལ་བར་བྱེད་པ་དང་འདྲ་བའི་འགྲོ་བ་རིས་ལྔའི་སྐྱེ་བ་རྒྱུན་བཅད་ནས་བྱང་ཆུབ་རྒ་ཤི་མེད་པ་ཐོབ་བྱེད་བྱང་ཆུབ་ཀྱི་སེམས་འདི་སྐྱེས་པ་ཡིན་ནོ།། སྐྱེས་སོ་ཞེས་རེ་རེའི་མཐར་སྦྱར་རོ།། འགྲོ་བའི་དབུལ་བ་སེལ་བའི་མི་ཟད་པའི་གཏེར་ལོངས་སྤྱད་པས་ཟད་པར་མི་འགྱུར་བ་ཡང་བྱང་ཆུབ་ཀྱི་སེམས་འདི་ཡིན་ཏེ། ནམ་མཁའ་མཛོད་ལ་སོགས་པའི་ཡོ་བྱད་ལ་དབང་ཐོབ་པར་བྱེད་པའི་ཕྱིར་རོ།། འགྲོ་བའི་ནད་དེ། ན་ཚའམ། ནད་དང་འདྲ་བའི་ཉོན་མོངས་པ་རྣམས་རབ་ཏུ་ཞི་བར་བྱེད་པའི་སྨན་གྱི་མཆོག་སྟེ། གཙོ་བོ་ལྟ་ན་སྡུག་ལྟ་བུའང་སེམས་འདི་ཡིན་ཏེ། ལུས་དང་ཡིད་ཀྱི་ནད་སེལ་བའི་ཕྱིར་རོ།། སྐྱེས་ནས་མི་འཆི་བའི་བར་སྔོན་དུས་ཀྱི་སྲིད་པ། འཆི་བའི་སྐབས་འཆི་བའི་སྲིད་པ། ཤི་ནས་ཕྱི་མར་མ་སྐྱེས་ཀྱི་བར་བར་དོའི་སྲིད་པ། སྐྱེ་བ་ལེན་པ་སྐྱེ་བའི་སྲིད་པ་སྟེ། སྲིད་པ་བཞིའི་རང་བཞིན་གྱིས་འཁོར་བའི་ལམ་དུ་འཁྱམས་ཤིང་འཕྱན་པས་ཡོངས་སུ་དུབ་ཅིང་ངལ་བའི་འགྲོ་བ་ངལ་བསོ་བའི་གནས་སུ་བསིལ་གྲིབ་སྟེར་བའི་ལྗོན་ཤིང་ལྟ་བུ་ཡིན་ཏེ། མྱང་འདས་ཀྱི་བསིལ་བ་སྟེར་བའི་ཕྱིར་རོ།། འགྲོ་བ་ཐམས་ཅད་ངན་འགྲོ་ངན་སོང་གསུམ་གྱི་འདམ་མམ། མཚོ་ལས་སྒྲོལ་ཞིང་འདའ་བར་བྱེད་པའི་སྤྱི་སྟེ། རིགས་ཐམས་ཅད་ཀྱི་ཐུན་མོང་གི་སྟེགས་ཏེ། ཟམ་པའམ་གཟིངས་ལྟ་བུ་ཡིན་ཏེ། རྣམ་གྲོལ་གྱི་སྐམ་སར་ཕྱིན་པར་བྱེད་པའི་ཕྱིར་རོ།། 
གཉིས་པ་ནི། འགྲོ་བའི་ཉོན་མོངས་པའི་སྒྲིབ་པ་ཉི་མའི་ཚ་གདུང་ལྟ་བུ་དེ་སེལ་བར་བྱེད་པའི་ཕྱིར་བྱང་ཆུབ་སེམས་ཀྱི་ཟླ་བ་བསིལ་བའི་འོད་ཅན་དེ་ཤར་བ་སྟེ་རབ་ཏུ་སྐྱེས་པ་ཡིན། འགྲོ་བའི་མི་ཤེས་པ་སྟེ། ཤེས་སྒྲིབ་དངོས་པོའི་དེ་ཁོ་ན་ཉིད་ལ་འགེབས་པའི་ཕྱིར་རབ་རིབ་འདྲ་ཁ་དག། དཔྱིས་ཏེ་རབ་དང་མཆོག་ཏུ་ངེས་པར་འབྱིན་པའི་ཉི་མ་ཆེན་པོ་ཡིན་ཏེ། མི་ཤེས་པའི་མུན་པ་སེལ་བའི་ཕྱིར་རོ།། 
གསུམ་པ་ནི། དམ་པའི་ཆོས་གསུང་རབ་ཡན་ལག་བཅུ་གཉིས་འོ་མ་ལྟ་བུ་དེ། ཐོས་བསམ་སྒོམ་གསུམ་གྱི་ཤེས་རབ་སྲུབ་མ་ལྟ་བུས་བསྲུབས་པ་ལས་ནད་ལ་ཕན་པའི་མར་གྱི་ཉིང་ཁུ་ལྟ་བུ་ཕུགས་སུ་ཕན་པའི་བྱང་ཆུབ་ཀྱི་སེམས་ཕྱུང་བ་སྟེ། སྐྱེས་པ་ཡིན་ནོ།། འགྲོ་བ་སྐྱེ་བའི་རིགས་གཅིག་ནས་གཅིག་ཏུ་རྒྱུ་བའི་མགྲོན་པོ་སྲིད་པ་བཞིའི་འཁོར་བའི་ལམ་ནས་རྒྱུ་ཞིང་བདེ་བའི་ལོངས་སྤྱོད་ལ་ལོངས་སྤྱོད་པར་འདོད་པ་ལ་བྱང་ཆུབ་ཀྱི་སེམས་འདི་བདེ་བའི་ལོངས་སྤྱོད་ཀྱི་མཆོག་ཏུ་ཉེ་བར་གནས་ཏེ། ཆར་བབ་ན་འབྲས་སཱ་ལུ་སྐྱེས་སོ།། ཟེར་བ་ལྟར་རྒྱུ་ལ་འབྲས་བུར་བཏགས་ནས་སེམས་བསྐྱེད་སྐྱེས་ན་ཕུན་ཚོགས་ཐམས་ཅད་ཐོབ་བོ།། ཞེས་བརྗོད་དོ།། ནི་སྟེ། གང་གི་ཕྱིར་ན། སེམས་ཅན་གྱི་རིགས་དེ་དང་དེར་འགྲོ་འོང་བྱེད་པའི་མགྲོན་པོ་ཆེན་པོ་སྟེ། མ་ལུས་པ་བདེ་བ་ཐམས་ཅད་ཀྱིས་ཚིམ་པར་བྱེད་པ་ཡིན་པའི་ཕྱིར་རོ།། དེ་དག་ཀྱང་སྡོང་པོ་བཀོད་པའི་མདོ་ལས། ཉོན་མོངས་པའི་ནད་ཐམས་ཅད་འཇོམས་པས་སྨན་པའི་རྒྱལ་པོ་ལྟ་ན་སྡུག་པ་ལྟ་བུའོ།། ཞེས་སོགས་ཀྱིས་བསྟན་ནོ།། 
གཉིས་པ་ནི། དེ་ལྟར་བྱང་ཆུབ་ཏུ་སེམས་བརྟན་པས་བྱང་ཆུབ་ཐོབ་པར་ངེས་པས་འགྲོ་བ་ལ་དགའ་བ་བསྐྱེད་པ་ནི། བདག་གིས་ཉི་མ་དེ་རིང་ཐམས་ཅད་ཀྱི་དཔང་དུ་གྱུར་པའི་སྐྱོབ་པ་སངས་རྒྱས་ཐམས་ཅད་ཀྱི་སྤྱན་སྔར་ཏེ། མདུན་དུ་འགྲོ་བ་སྟེ། སེམས་ཅན་བདེ་གཤེགས་ཏེ། སངས་རྒྱས་ཉིད་ཀྱི་བདེ་བ་དང་། སངས་རྒྱས་མ་ཐོབ་ཀྱི་བར་དུ་ལྷ་མིའི་བདེ་བ་ཕུན་ཚོགས་ལ་མགྲོན་དུ་ངོས་ཟིན་གྱི། བདག་གི་བསམ་པ་འགྲོ་བ་ཐམས་ཅད་ཀྱི་ཕན་བདེའི་གཞི་ལ་ཞུགས་པ་འདི་ལ་ལྷ་དང་ལྷ་མིན་དང་། སོགས་ཀྱི་སྒྲས་གནོད་སྦྱིན་ལ་སོགས་པ་རྣམས་སེམས་རབ་ཏུ་དང་བས་མངོན་པར་དགའ་ཞིང་རྗེས་སུ་ཡི་རང་བར་གྱིས་ཤིག། བྱང་ཆུབ་ཀྱི་སེམས་དང་། སྡོམ་པ་ཡོངས་སུ་གཟུང་བ་ཞེས་བྱ་བ་སྟེ། ལེའུ་གསུམ་པའི་བཤད་པའོ།། 


༼བཞི་པ་བག་ཡོད་ཀྱི་ལེའུ༽
༼ ༣ ༽ བྱང་ཆུབ་ཆེན་པོ་འགྲུབ་པའི་གཞི་བསླབ་པ་རྗེས་སུ་བསྒྲུབ་པ།
 ༼ ༡ ༽བསླབ་པ་སྲུང་ཞིང་དག་པའི་ཐབས་ཚུལ་ཁྲིམས་ཀྱི་ལེའུ།
 ༼ ༡ ༽བསླབ་པ་སྲུང་བ་ལ་ནན་ཏན་བྱེད་པ་བག་ཡོད་ཀྱི་ལེའུ།
 ༼ ༡ ༽མདོར་བསྟན་པ།
དེ་ལྟར་བྱང་ཆུབ་ཀྱི་སེམས་དང་སྡོམ་པ་བཟུང་ནས་དེའི་བསླབ་པ་ལ་སློབ་པ་ལ། བསླབ་པ་སྲུང་ཞིང་དག་པའི་ཐབས་ཚུལ་ཁྲིམས་ཀྱི་དང༌། སྐྱོ་བ་སྲན་མི་ནུས་པའི་གཉེན་པོར་བཟོད་པའི་དང་། ལེ་ལོའི་གཉེན་པོར་བརྩོན་འགྲུས་ཀྱི་དང་། རྣམ་གཡེང་གི་གཉེན་པོར་བསམ་གཏན་གྱི་དང་། བསླབ་པའི་གཙོ་བོ་ཤེས་རབ་ཀྱི་ལེའུ་དང་ལྔའི་དང་པོ་ལ། བསླབ་པ་སྲུང་བ་ལ་ནན་ཏན་བྱེད་པ་བག་ཡོད་དང་། སྲུང་ཞིང་དག་པའི་ཐབས་དྲན་ཤེས་བཞིན་གྱི་ལེའུ་གཉིས་ཀྱི་དང་པོ་ལ། བསྟན། བཤད། བསྡུ་གསུམ་གྱི་དང་པོ་ནི། རྒྱལ་བའི་ཐུགས་ཀྱི་བདག་ཉིད་ལ་སྐྱེས་པའི་སྲས་ཀྱིས་བཤད་མ་ཐག་པ་དེ་ལྟ་བུར་བྱང་ཆུབ་ཀྱི་སེམས་རབ་ཏུ་སྟེ། ལེགས་པར་སྲོག་གི་ཕྱིར་ཡང་མི་གཏོང་བར་བརྟན་པར་བཟུང་ནས་གཡེལ་བ་སྟེ། ལེ་ལོ་མེད་པར་རྒྱུན་མི་འཆད་པས་རྟག་ཏུ་ཡང་བྱང་སེམས་ཀྱིས་བསླབ་པར་འོས་པའི་བསླབ་པ་ཐབས་ཤེས་རབ་ཀྱིས་བསྡུས་པ་སྟེ། ཕར་ཕྱིན་ལྔ་དང་། ཚད་མེད་དང་། བསྡུ་བ་བཞི་སོགས་ཞིང་དག་པ་སོགས་ཀྱི་རྒྱུར་གྱུར་པའི་དགེ་བ་རྣམས་ཐབས་ཡིན་ལ། ཤེར་ཕྱིན་ནི། ཤེས་རབ་སྟེ། དེས་བསྡུས་པའི་འཇིག་རྟེན་ལས་འདས་མ་འདས་ཀྱི་བསླབ་པ་ལས་མི་འདའ་བར་སྒྲུབ་པ་སྙིང་པོར་བྱེད་པ་ལ་འབད་ཅིང་དང་དུ་བླང་བར་བྱ་སྟེ། བྱང་ཆུབ་དེ་ལ་རག་ལས་པའི་ཕྱིར་ཏེ། མདོ་(ག་ཡ་གོ་རིའི།)ལས། བྱང་ཆུབ་སེམས་དཔའ་སྒྲུབ་པ་སྙིང་པོར་བྱེད་པ་རྣམས་ལ་བྱང་ཆུབ་ཡོད་ཀྱི། སྒྲུབ་པ་སྙིང་པོར་བྱེད་པ་མ་ཡིན་པ་རྣམས་ལ་ནི་མ་ཡིན་ནོ།། ཞེས་སོ།། 
༼ ༢ ༽ རྒྱས་པར་བཤད་པ།
༼ ༡ ༽ ཁས་བླངས་པའི་བསླབ་པ་ལས་མི་འདའ་བར་སྒྲུབ་པའི་བག་ཡོད་རྒྱས་པར་བཤད་པ།
གཉིས་པ་ལ། ཁས་བླངས་པའི་བསླབ་པ་ལས་མི་འདའ་བར་སྒྲུབ་པའི་དང་། དེ་ཉིད་གཡེལ་བ་མེད་པར་འབད་པས་སྒྲུབ་པའི་བག་ཡོད་རྒྱས་པར་བཤད་པ་གཉིས་ཀྱི་དང་པོ་ལ། བསླབ་པ་དམ་བཅས་པ་བཞིན་སྒྲུབ་དགོས་པའི་འཐད་པ། མ་བསྒྲུབས་པའི་ཉེས་དམིགས། དེས་ན་གུས་པས་སྒྲུབ་པར་གདམས་ཏེ་དོན་བསྡུ་བ་གསུམ་གྱི་དང་པོ་ནི། བྱ་བ་གང་ཞིག་སྐྱོན་ཡོན་ཡེ་མ་བརྟགས་པར་བབ་ཅོལ་དུ་བརྩམས་པ་གང་ཡིན་པའམ། ཅུང་ཟད་བརྟགས་ཀྱང་ལེགས་པར་མ་བརྟགས་པ་དེ་ནི་བྱ་བར་དམ་བཅས་ཤིང་ཁས་བླངས་བྱས་པར་གྱུར་ཀྱང་ཕྱིས་ལེགས་པར་བརྟགས་ནས་རིགས་ན་བྱ་བའམ། མི་རིགས་ན་མི་བྱ་བར་གཏང་ངོ་།། ཞེས་བརྟག་པར་རིགས་ན། འདིར་ནི་དེ་ལྟ་མ་ཡིན་ཏེ། སངས་རྒྱས་རྣམས་ཀྱིས་ལེགས་པར་བརྟགས་ཏེ་ལག་བཟང་གིས་ཞུས་པའི་མདོ་ལ་སོགས་པར་བསྔགས་པ་གསུངས་ཤིང་། སངས་རྒྱས་དེའི་སྲས་བྱང་སེམས་ཤེས་རབ་ཆེན་པོ་བྱམས་མགོན་སོགས་ཀྱིས་བརྟགས་ཤིང་བསྔགས་པ་གསུངས་ལ། བདག་ཉིད་ཀྱིས་ཀྱང་ཇི་ལྟར་ནུས་པ་བཞིན་ཕན་ཡོན་ལ་བརྟགས་བརྟགས་པའི་དམ་བཅར་བཅས་པ་གང་ཡིན་པ་དེ་ལ་ཤོལ་དུ་ཅི་ཞིག་ཡོད་དེ། མེད་པས་ཅི་ནས་ཀྱང་སྒྲུབ་དགོས་སོ།། 
གཉིས་པ་ལ། སེམས་ཅན་བསླུས་པས་ངན་འགྲོར་འགྲོ །སེམས་ཅན་ཀུན་གྱི་དོན་བཅོམ་པས་ལྟུང་བ་ལྕི། ལྟུང་བ་དང་འདྲེས་པས་ས་ཐོབ་པ་ལ་ཐོགས་པ་དང་གསུམ་གྱི་དང་པོ་ལ། དངོས་དང་། རྩོད་སྤང་གཉིས་ཀྱི་དང་པོ་ནི། གལ་ཏེ་སྔར་བརྗོད་པ་དེ་ལྟར་སེམས་ཅན་ཐམས་ཅད་སྒྲོལ་བར་དམ་བཅས་ནས་དེའི་དོན་སྦྱོར་བའི་ལས་ཀྱིས་སྒྲུབ་པར་མ་བྱས་ན། ལྷ་མི་སོགས་སེམས་ཅན་དང་། དཔེ་ཁ་ཅིག་ལ་སེམས་ཅན་མེད་དེ་ཐམས་ཅད་ཅེས་པ་ལྟར་ན། དཔང་པོ་སངས་རྒྱས་བྱང་སེམས་དང་མགྲོན་སེམས་ཅན་དེ་དག་ཐམས་ཅད་བསླུས་ན། དེའི་རྒྱུས་བདག་གི་འགྲོ་བ་ཇི་འདྲར་འགྱུར་ཏེ་ངན་འགྲོ་ལས་འོས་མེད་དེ། མདོ་ལས། བློ་གྲོས་རྒྱ་མཚོ། བྱང་ཆུབ་སེམས་དཔའ་གང་མ་བརྒལ་བ་བསྒྲལ་བ་དང༌། མ་གྲོལ་བ་དགྲོལ་བ་དང་། དབུགས་མ་ཕྱིན་པ་དབུགས་དབྱུང་བ་དང༌། ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་འདའ་བའི་ཕྱིར་སེམས་ཅན་ཐམས་ཅད་དབུགས་ཕྱུང་ལ། མང་དུ་ཐོས་པ་དང༌། དེ་ལས་གཞན་དགེ་བ་བྱང་ཆུབ་ཀྱི་ཚོགས་ཀྱི་ཆོས་རྣམས་ཀྱི་བར་ལ་བརྩོན་པར་མི་བྱེད་ན། བྱང་ཆུབ་སེམས་དཔའ་དེ་ནི་ལྷ་དང་བཅས་པའི་འཇིག་རྟེན་སྐུ་བ་ཡིན་ནོ།། དེ་ལྟ་བུ་དེ་ལ་སྔོན་སངས་རྒྱས་མཐོང་བའི་ལྷ་རྣམས་ཀྱིས་འཕྱ་ཞིང་གཞོགས་འཕྱས་བྱེད་ལ། རྣམ་པར་སྨོད་དེ་ཞེས་སོ།། དེའི་རྒྱུ་མཚན་དངོས་པོ་ཆེན་པོ་ལྟ་ཞོག། ཟན་ལ་སོགས་པའི་དངོས་པོ་ཕལ་པ་ཅུང་ཟད་དེ་ཆུང་ངུའམ་ཉུང་ཟད་ཙམ་ལའང་ཡིད་ཀྱིས་སྦྱིན་པར་བྱའོ།། ཞེས་བསམ་ནས་སྔར་ཡང་སྦྱིན་པར་མི་བྱེད་པའི་མི་གང་ཡིན་པ་དེ། ཡི་དྭགས་སུ་སྐྱེ་བར་འགྱུར་རོ།། ཡང་གི་སྒྲས། དམ་བཅས་ནས་མི་སྟེར་ན། དམྱལ་བར་སྐྱེའོ།། ཞེས་མདོ་དྲན་པ་ཉེར་གཞག་ལས་ཅུང་ཟད་ཙམ་ཞིག་བསམ་ནས་མི་སྦྱིན་ན་ཡི་དྭགས་སུ་སྐྱེ་ལ། དམ་བཅས་ནས་མི་སྦྱིན་པ་ནི། སེམས་ཅན་དམྱལ་བར་འགྲོའོ།། ཞེས་གསུངས་ན། སེམས་ཅན་ཐམས་ཅད་དེའི་གོང་ན་དེ་བས་བཟང་བ་གཞན་མེད་པས་བླ་ན་མེད་པ་སངས་རྒྱས་ཀྱི་བདེ་བ་ལ་འགོད་པར་བསམ་པ་ཐག་པ་སྟེ། གུས་པ་ཆེན་པོས་མགྲོན་དུ་གཉེར་བ་སྟེ། ཁས་བླངས་པའམ། འགྲེལ་པ་ལྟར་ན། སྐད་གསང་མཐོན་ཏེ། རྩོམ་པ་ཆེན་པོས་དབང་པོའི་དྲུང་དུ་བདག་གིས་དེ་རིང་སྐྱོབ་པ་སོགས་ཀྱིས་དྲིལ་བསྒྲགས་ནས་དོན་དེ་མ་བསྒྲུབས་ན། འགྲོ་བ་ཐམས་ཅད་བསླུས་བྱས་ན།། བདེ་འགྲོར་ཅི་ག་འགྲོ་འགྱུར་རམ།། ནི་དོན་བླངས་པ་སྟེ། རྒྱ་དཔེ་ལྟར་ན། བདག་གི་འགྲོ་བ་ཅི་འདྲར་འགྱུར་ཏེ། དམྱལ་བ་ལས་ཐེ་ཚོམ་མེད་དོ།། 
གཉིས་པ་ནི། འོ་ན། ཤཱ་རིའི་བུ་སྔོན་རྒྱལ་པོ་ཟླ་འོད་དུ་གྱུར་ནས་བྱང་ཆུབ་སེམས་དཔའི་བསླབ་པ་ལ་སློབ་པའི་ཚེ་བདུད་བྲམ་ཟེར་སྤྲུལ་ནས་ལག་པ་གཡས་པ་བསླངས་པ་ལ་བཅད་ནས་གཡོན་པས་བྱིན་པས་གཡོན་པ་མི་གཙང་བས་བྱིན་པས་ང་མི་ལེན་ཞེས་ཁྲོས་པས་སེམས་ཅན་མགུ་བར་མི་ནུས་སོ།། སྙམ་ནས་བྱང་ཆུབ་ཀྱི་སེམས་བཏང་ཡང་ཉན་ཐོས་ཀྱི་ཐར་པ་ཐོབ་པ་དང་འགལ་ཞེ་ན། ཤཱ་རིའི་བུ་ལ་སོགས་པའི་མི་གང་བྱང་ཆུབ་ཀྱི་སེམས་བཏང་ཡང་སྔར་དམ་བཅའ་བའི་ཡུལ་དུ་བྱས་པའི་སེམས་ཅན་དེ་དག་འཁོར་བ་ལས་ཐར་པར་མཛད་པ་ནི། ལས་ཀྱི་ཚུལ་སྣ་ཚོགས་པའི་རང་བཞིན་ཡིན་
པས་སོ་སྐྱེས་བསམ་གྱིས་མི་ཁྱབ་པ་སྟེ། རྟོགས་མི་ནུས་ཏེ། རྣམ་པ་ཐམས་ཅད་དུ་དངོས་པོ་ཐམས་ཅད་ཀྱི་དེ་ཁོ་ན་ཉིད་མཁྱེན་པའི་སངས་རྒྱས་ཁོ་ནས་མཁྱེན་པའི་ཕྱིར་རོ།། འདིར་འགྲེལ་ཆེན་དུ་བྱང་ཆུབ་ཀྱི་སེམས་བཏང་ཡང་ཐར་པའི་སེམས་མ་བཏང་བའི་ཕྱིར་ཟེར་ལ། ཁ་(བི་བྷཱུ་ཏི།)ཅིག །ཀུན་རྫོབ་ཀྱི་སེམས་བཏང་ཡང་དོན་དམ་ཀྱི་སེམས་མ་བཏང་ཟེར། ཁ་(དགེ།)ཅིག །སྔར་བཏང་ཡང་ཡང་བླངས་ཟེར་རོ།། བོད་(ཁ་གཙང་དཀར།)ཅིག། སེམས་བཏང་བ་མེད་ཟེར་བ་ནི། སེམས་བཏང་ཡང་ཟེར་བའི་ཡི་གེ་དང་མ་འབྱོར་རོ།། 
གཉིས་པ་ནི། དེས་ན་སྟེ། གང་གི་ཕྱིར་སེམས་ཅན་འདོན་པར་དམ་བཅས་པ་དེའི་ཕྱིར་དེ་ལས་ཉམས་ཏེ་སེམས་ཅན་བསླུས་པ་ནི། བྱང་ཆུབ་སེམས་དཔའ་ལ་ལྟུང་བ་བྱུང་བ་ཐམས་ཅད་ཀྱི་ནང་ན་ཤིན་ཏུ་ལྕི་བ་ཉིད་ཁོ་ན་སྟེ། འདི་ལྟར་ཏེ། གང་གི་ཕྱིར་བྱང་སེམས་ལ་ལྟུང་བ་དེ་ནི་བྱུང་བར་གྱུར་ན། སེམས་ཅན་ཀུན་གྱི་དོན་ལ་དམན་པ་སྟེ། བཅོམ་པར་བྱས་པའི་ཕྱིར་རོ།། རང་གིས་བྱང་ཆུབ་ཀྱི་སེམས་བཏང་ན་ལྟུང་བ་ལྕི་བར་མ་ཟད། སྐྱེས་བུ་གང་ཡང་བྱང་སེམས་ལས་གཞན་ཞིག་དུས་ཡུད་ཙམ་དང་ཐུན་ཕྱེད་ལ་སོགས་པའི་བར་ལྟ་ཞོག། སྐད་གཅིག་ཙམ་གྱི་བར་དུ་ཡང་བྱང་སེམས་འདིའི་བསོད་
ནམས་སྒྲུབ་པ་ལ་གེགས་ཏེ། བར་ཆད་བྱེད་པ་དེའི་ངན་འགྲོར་སྐྱེ་བའི་གྲངས་མུ་མཐའ་སྟེ། མཐར་ཐུག་པ་མེད་དེ། བྱང་སེམས་ཀྱི་དགེ་བ་ལ་བར་ཆད་བྱས་པས་སེམས་ཅན་མ་ལུས་པའི་དོན་དམན་པ་སྟེ། ཉམས་པར་གྱུར་པའི་ཕྱིར་རོ།། དེ་ལྟར་གྱུར་ཀྱང་ངན་འགྲོ་མུ་མཐའ་མེད་པར་མི་འགྱུར་རོ།། སྙམ་ན། དེའི་འཐད་པ་སྟོན་པ། ཧི་སྟེ། གང་གི་ཕྱིར་སེམས་ཅན་ཐམས་ཅད་ལྟ་ཞོག། སེམས་ཅན་གཅིག་གིའང་ཕན་པ་དང་། དེས་མཚོན་པའི་བདེ་བ་བཤིག་པ་སྟེ། བཅོམ་ན། བདག་ཉིད་བདེ་འགྲོ་ལས་ཉམས་པར་འགྱུར་ན། ནམ་མཁའི་ཁམས་མ་ལུས་པའི་མཐའ་ཀླས་པ་སྟེ། མཐར་ཐུག་པར་ཁྱབ་པའི་ལུས་ཅན་རྣམས་ཀྱི་བདེ་ཁ་བཤིག་ན། ངན་འགྲོ་མུ་མཐའ་མེད་པར་སྐྱེ་བ་སྨྲོས་ཅི་དགོས་ཏེ། མདོ་(རབ་ཏུ་ཞི་བ་གདོན་མི་ཟ་བའི་ཆོ་འཕྲུལ་གྱི།)ལས། འཇམ་དཔལ། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་འཛམ་བུའི་གླིང་པའི་སེམས་ཅན་ཐམས་ཅད་སྲོག་དང་ཕྲལ་ཞིང་བདོག་པ་ཐམས་ཅད་ཕྲལ་ལ། འཇམ་དཔལ། རིགས་ཀྱི་བུའམ་རིགས་ཀྱི་བུ་མོ་གང་གཞན་དག་གིས་བྱང་ཆུབ་སེམས་དཔའི་དགེ་བའི་སེམས་ཀྱི་བར་ཆད་བྱེད་དེ། ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཁམ་ཅིག་ཙམ་སྟེར་བ་ལས་བྱུང་བའི་དགེ་བའི་བར་དུ་གཅོད་ན། དེ་ནི། དེ་བས་ཆེས་གྲངས་མེད་པའི་སྡིག་པ་བསྐྱེད་དོ།། དེ་ཅིའི་ཕྱིར་ཞེ་ན། དེ་སངས་རྒྱས་འབྱུང་བ་བསྐྱེད་པར་བྱེད་པའི་དགེ་བའི་རྩ་བ་རྣམས་ཀྱི་བར་ཆད་བྱེད་པར་གནས་པར་གྱུར་པའི་ཕྱིར་རོ།། ཞེས་སོ།། 
འོ་ན། བྱང་སེམས་ལ་མགོ་སློང་བ་སོགས་ཀྱི་དེའི་དགེ་བ་རྒྱུན་ལྡན་གྱི་བར་ཆད་བྱས་པའི་ཕྱིར་ངན་འགྲོ་མུ་མཐའ་མེད་པར་འགྱུར་རོ།། ཞེ་ན། དེ་ནི་དགེ་བའི་མཐུན་རྐྱེན་ཡིན་ཏེ། བལ་གླང་གླང་པོ་ཆེ་བརྡེག་པ་བོང་བུས་བཟོད་མི་ནུས་པ་ལྟར། བྱང་སེམས་ཆེན་པོ་མ་ཡིན་པས་དེ་ལ་ཉམ་ང་བར་བྱས་ཏེ་སློང་མི་ནུས་པའི་ཕྱིར་བྱང་སེམས་ཀྱི་ཐབས་མཁས་སུ་དྲི་མ་མེད་པར་གྲགས་པས་བསྟན་པའི་མདོ་ལས་བཤད་དོ།། 
གསུམ་པ་ནི། ལྟུང་བ་བྱུང་ཡང་བཤགས་ནས་ཡང་སེམས་བསྐྱེད་པས་ཆོག་གོ། སྙམ་པའམ། ལྟུང་བ་བྱུང་ཡང་བྱང་ཆུབ་ཀྱི་སེམས་མ་ཤོར་ན་ཅིར་འགྱུར་སྙམ་ན། སྔར་བརྗོད་པའི་རིམ་པ་དེ་ལྟར་རང་གི་བྱེད་པས་ལྟུང་བ་སྟོབས་ལྡན་དང་དེའི་གཉེན་པོ་བྱང་ཆུབ་ཀྱི་སེམས་སྟོབས་དང་ལྡན་པ་དག་འཁོར་བར་ལྟུང་བས་ངན་སོང་དུ་འདྲེན། བྱང་ཆུབ་ཀྱི་སེམས་ཀྱིས་མྱང་འདས་སུ་འདྲེན་པའི་རིས་ཀྱིས་འདྲེན་པར་བྱེད་ན། མི་གཉིས་ཀྱིས་འདོ་ལི་མདུན་རྒྱབ་ཏུ་འདྲེན་ན། གང་གཅིག་ཏུ་ཕྱིན་པར་མི་ནུས་པ་ལྟར་འཁོར་བར་འཁོར་ཞིང་རབ་ཏུ་དགའ་བ་ལ་སོགས་པའི་ས་ཐོབ་པ་ལ་ཡུན་རིང་དུ་ཐོགས་པར་
འགྱུར་རོ།། 
གསུམ་པ་ནི། དམ་བཅའ་བཞིན་མ་བསྒྲུབས་ན། ཉེས་དམིགས་ཆེ་བ་དེ་ལྟས་ཏེ། དེའི་ཕྱིར་སེམས་ཅན་ཐམས་ཅད་གདོན་པར་བྱའོ་ཞེས་ཇི་ལྟར་དམ་བཅས་པ་བཞིན་དུ་བདག་གིས་གུས་པར་ཏེ། དང་དུ་བླང་བའི་བརྩོན་འགྲུས་ཀྱིས་ཡང་དག་པའམ་རྫོགས་པར་བསྒྲུབ་པར་བྱའོ།། བླ་མ་དག། འདི་ཡན་ཆད་བསམ་པ་སེམས་དང་མན་ཆད་སྦྱོར་བ་ལ་བསླབ་པ་ལ་བག་བྱ་བར་འཆད་མོད་ཀྱི། ཇི་ལྟར་དམ་བཅས་པ་བཞིན་སྒྲུབ་པར་གདམས་པ་ཡིན་ལ། བསླབ་པ་སྒྲུབ་པ་ཡང་དམ་བཅས་པའི་ཕྱིར་སེམས་རྐྱང་པར་མ་ཟད་དོ།། 
༼ ༢ ༽ དེ་ཉིད་གཡེལ་བ་མེད་པར་བག་ཡོད་རྒྱས་པར་བཤད་པ།
༼ ༡ ༽ མི་བརྩོན་པའི་ཉེས་དམིགས་བསྟན་པ།
གཉིས་པ་ལ། མི་བརྩོན་པའི་ཉེས་དམིགས་བསྟན་པ་དང་། བརྩོན་འགྲུས་བརྩམ་པར་གདམས་པ་གཉིས་ཀྱི་དང་པོ་ནི། བསླབ་པ་བླངས་པའི་དེང་སྟེ། དེ་རིང་ནས་དམ་བཅས་པའི་དོན་སྒྲུབ་པ་ལ་གཡེལ་བ་མེད་པར་བརྩོན་པར་མ་བྱས་ན། ལྟུང་བ་སྟོབས་ལྡན་གྱིས་འོག་ནས་འོག་ཏུ་སྟེ། ངན་འགྲོ་བརྒྱུད་པ་ཁོ་ནར་འགྲོ་བར་འགྱུར་རོ།། དེ་བདེན་ཡང་སངས་རྒྱས་འགའ་ཞིག་བྱོན་ནས་ཉེས་པ་ཐམས་ཅད་སྤོང་བས་ངན་འགྲོར་མི་འགྲོའོ།། སྙམ་ན། སེམས་ཅན་ཐམས་ཅད་ལ་ཕན་བདེ་སྦྱར་བའི་ཕྱིར་རྒྱུན་དུ་བཞུགས་ཤིང་འཚོ་བར་མཛད་པའི་སངས་རྒྱས་གྲངས་ཀྱི་གནས་གཞན་དྲུག་ཅུར་ཕྱིན་པའམ་བགྲང་བ་ལས་འདས་པའི་གྲངས་མེད་དམ། དཔེ་ཁ་ཅིག་ནས་ཚད་མེད་པ་སྔར་འཇིག་རྟེན་དུ་བྱོན་ཞིང་འདས་པར་གྱུར་ཀྱང་བདག་ནི་རང་གིས་ཉེས་པར་སྤྱད་པས་སངས་རྒྱས་དེ་རྣམས་ཀྱིས་གསོ་བའི་སྤྱོད་ཡུལ་དུ་མ་གྱུར་ཏེ། ནད་གསོར་མི་རུང་བས་བཏབ་པ་ལ་སྨན་པ་བཞིན་ནོ།། སྔར་དེ་ལྟར་གྱུར་ཀྱང་ད་མི་འགྱུར་རོ།། སྙམ་ན། སྔར་གསོ་བའི་སྤྱོད་ཡུལ་དུ་མ་གྱུར་པར་མ་ཟད། ད་དུང་སྟེ། ད་ཡང་དེ་བཞིན་ཏེ། བསླབ་པ་ལ་མི་བརྩོན་པར་མི་དགེ་བ་ལ་བག་མེད་དུ་བདག་སྤྱོད་པར་བྱེད་ན། གསོ་བའི་སྤྱོད་ཡུལ་དུ་མ་གྱུར་པ་དེ་ཇི་ལྟ་བ་བཞིན་ཁོ་ནར་བདག་ཡང་དང་ཡང་དུ་ངན་འགྲོ་དམྱལ་སོགས་དང༌། བདེ་འགྲོར་སྐྱེས་ཀྱང་ནད་བཞི་བརྒྱ་རྩ་བཞི་དང་དུས་མ་ཡིན་པར་འཆི་བ་དང་། རྐང་ལག་སོགས་གཅད་པ་དང༌། མདུང་དང་རལ་གྲི་ལ་སོགས་པས་གཤེག་པ་དང་། སོགས་ཀྱི་སྒྲས་བསྡུས་པ་གསོད་པ་དང་། འཆིང་བ་དང་། བརྡེག་པ་ལ་སོགས་པའི་སྡུག་བསྔལ་མྱོང་བར་འགྱུར་རོ།། 
 ༼ ༢ ༽བརྩོན་འགྲུས་བརྩམ་པཪ་གདམས་པ།
 ༼ ༡ ༽རྙེད་དཀའི་དལ་འབྱོར་ཐོབ་དུས་མུ་དགེ་བ་ལ་འབད་པར་གདམས་པ།
༼ ༡ ༽ དལ་འབྱོར་རྙེད་དཀའ་བར་བསྟན་པ།
གཉིས་པ་ལ། རྙེད་དཀའི་དལ་འབྱོར་ཐོབ་དུས་སུ་དགེ་བ་ལ་འབད་པར་གདམས། དལ་འབྱོར་ཐོབ་ནས་དམྱལ་བར་ཁྲིད་པའི་ཉོན་མོངས་པའི་དགྲ་གཞོམ་པ་ལ་འབད་པར་གདམས་པ་གཉིས་ཀྱི་དང་པོ་ལ། དལ་འབྱོར་རྙེད་དཀའ་བར་བསྟན། རྙེད་ནས་དགེ་བ་ལ་མི་འབད་པ་སྨད་པ་གཉིས་ཀྱི་དང་པོ་ལ། དཀོན་པའི་དལ་འབྱོར་ཐོབ་དུས་སུ་དགེ་བ་ལ་འབད་པར་རིགས། ཐོབ་ཀྱང་རིང་དུ་མི་གནས་པས་མྱུར་དུ་འབད་པར་རིགས། མ་འབད་ན་ཕྱིན་ཆད་མི་ལུས་ཀྱང་ཐོབ་དཀའ་བ་གསུམ་གྱི་དང་པོ་ནི། ཨུ་དུམ་ཝ་རའི་མེ་ཏོག་ལྟར་འབྱུང་བ་དཀོན་པའི་དེ་བཞིན་གཤེགས་པ་འབྱུང་བ་དང་། དེས་གཞན་འབྱོར་བཞི་མཚོན་ནོ།། འཇིག་རྟེན་ལས་འདས་མ་འདས་ཀྱི་དོན་སྡུད་པའི་གནས་ལ་དད་པ་དང༌། མི་ཁོམ་པ་བརྒྱད་སྤངས་པའི་ཡུལ་དབུས་སུ་མི་ལུས་ཐོབ་པ་དང་། དགེ་བ་གོམས་སུ་རུང་བ་སྟེ། བཟོད་པའམ་རིགས་པའི་དབང་པོ་ཚང་ཞིང་ལས་ཀྱི་མཐའ་མ་ལོག་པའི་ལུས་སེམས་ལས་སུ་རུང་བ་སྟེ། དལ་བ་ཕུན་སུམ་ཚོགས་པ་དེ་ལྟ་བུར་དཀོན་པ་སྟེ། ཤིན་དུ་རྙེད་དཀའ་བ་ཡིན་པའི་ཕྱིར་ནམ་ཞིག་སྟེ། གང་གི་ཚེ་ཐོབ་པར་འགྱུར་ཏེ་ཐོབ་དཀའ་བས་དེང་ནས་བརྩོན་པར་བྱའོ།། 
གཉིས་པ་ནི། རྙེད་དཀའ་ཡང་རྙེད་པས་ཆོག་མོད་སྙམ་ན། ལུས་ནད་ལས་གྲོལ་ནས་ནད་མེད་ཅིང་དེ་ཉིད་ཉིན་མོའི་དུས་དང་འདྲ་བས་ནད་མེད་ཉི་མ་འདི་ལྟ་བུའི་མི་ལུས་ཚེ་གནས་པའི་རྐྱེན་ཟས་གོས་དང་བཅས་ཤིང་། འཆི་བའི་རྐྱེན་རྒྱལ་པོ་དང་། ཆོམ་རྐུན་དང་། གཅན་གཟན་ལ་སོགས་པས་འཚེ་བ་མེད་ཀྱང་ཚེ་ནི་གློ་བུར་དུ་ཐོག་བབ་པ་ལྟར་སྐད་ཅིག་ཉིད་ལ་སླུ་བར་བྱེད་ལ། ལུས་ནི། རང་མི་དབང་བའི་ཕྱིར་གློ་བུར་དུ་འཆི་བདག་གིས་ཕྲལ་ནས་འཁྱེར་བས་ཐང་ཅིག་བརྙན་པོའི་རྒྱན་བདག་པོས་འཁྱེར་བ་བཞིན་ནོ།། ཀྱང་གི་སྒྲས་ནད་དང༌། ཉེར་འཚེ་ཡོད་ལ་འཚོ་བའི་ཡོ་བྱད་མེད་ན། ཡིད་བརྟན་མེད་པ་ལྟ་ཅི་སྨོས་ཀྱི། ཤིན་ཏུ་མྱུར་བར་བརྩོན་པར་བྱའོ།། 
གསུམ་པ་ལ། འདིར་མ་འབད་ན་མི་ལུས་མི་ཐོབ་པར་བསྟན། དེའི་རྒྱུ་མཚན་ལུང་གིས་བཤད། རིགས་པས་བསྒྲུབ་པ་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ནི། གལ་ཏེ་ཤི་ཡང་སྐྱེ་བ་ཕྱི་མར་ཡང་དགེ་བ་བྱས་པས་ཆོག་གོ་སྙམ་ན། བདག་གི་སྤྱོད་པ་བག་མེད་དུ་མི་དགེ་བ་བྱེད་པ་འདི་འདྲས་ནི་མི་ལུས་ཐོབ་པར་མི་འགྱུར་ཏེ། ནི་སྟེ། གང་གི་ཕྱིར་ན། དགེ་བ་མ་སྤྱད་པའི་ཕྱིར་རོ།། འདིར་དགེ་བ་མ་སྤྱད་ཀྱང་གཞན་དུ་སྤྱད་པས་ཆོག་སྙམ་ན། ཀྱང་གི་སྒྲས་སླར་ཡང་ཚེ་རབས་གཞན་དུ་མི་ལུས་ཐོབ་པར་མ་གྱུར་ཅིང༌། ངན་འགྲོར་ལྟུང་ན་དེར་སྡིག་པ་འབའ་ཞིག་གསོག་གི། དགེ་བ་བསྒྲུབ་པའི་སྐབས་ག་ལ་ཡོད་དེ། མེད་དོ། བི་བྷུ་ཏི་ན་རེ། ལྷར་སྐྱེས་ཀྱང་ལྷ་མ་ཡིན་དང་རྩོད་པས་དགེ་བ་མེད་ཟེར་ཏེ། བརྟག་གོ།
གཉིས་པ་ནི། མི་ལུས་ཐོབ་པ་གང་གི་ཚེ་དགེ་སྤྱད་དེ། དགེ་བ་སྒྲུབ་པའི་སྐལ་ལྡན་ཏེ། ནུས་པ་ཡོད་བཞིན་དུ་ཡང་བདག་གིས་དགེ་བ་མ་བྱས་ན། ངན་སོང་གསུམ་དུ་སྡུག་བསྔལ་གྱིས་ནོན་པས་ཕན་གནོད་མི་ཤེས་ཤིང་། བྱ་བ་ཐམས་ཅད་ལ་ལས་སུ་རུང་བ་མེད་པས་ཀུན་ཏུ་རྨོངས་པར་གྱུར་པ་དེའི་ཚེ་བདག་གིས་ཅི་བྱར་ཡོད་དེ། དགེ་བ་བྱ་བའི་སྐབས་མེད་དོ།། བདེ་འགྲོའི་རྒྱུ་དགེ་བ་དག་ཀྱང་མ་བྱས་ལ། དེར་མ་ཟད། ངན་འགྲོའི་རྒྱུ་སྡིག་པ་དག་ཀྱང་ཉེ་བར་བསགས་ན། ངན་འགྲོ་བརྒྱུད་པར་སྐྱེ་ཡི། བསྐལ་པ་བྱེ་བ་བརྒྱ་སྟེ། ཐེར་འབུམ་དང་། ཡང་གི་སྒྲས་དེ་བས་ལྷག་པར་ཡང་བདེ་འགྲོའི་སྒྲ་ཙམ་
ཡང་ཐོས་པར་མི་འགྱུར་ཏེ། བཅོམ་ན་ཡང་གི་སྒྲས་དོན་ཐོབ་པ་ལྟ་ཅི་སྨོས།
གཉིས་པ་ནི། གསུངས་ཞེས་དྲང་། གང་གིས་ན། བདུད་བཞི་བཅོམ་པ་དང་ལྡན་པའི་བཅོམ་ལྡན་འདས་ཀྱིས་སོ།། གང་ན། མི་ཁོམ་བརྒྱད་བྲལ་གྱི་མི་ཉིད་ཤིན་ཏུ་རྙེད་དཀའ་བར་རོ།། ཇི་ལྟར་ན། འཛམ་བུའི་གླིང་ཐམས་ཅད་རྒྱ་མཚོ་ཆེན་པོ་གཅིག་ཏུ་གྱུར་པར་ཕྱོགས་བཞིའི་རླུང་གིས་བདས་པས་ས་གཅིག་ཏུ་མི་གནས་པར་གཡེངས་པའི་གཉའ་ཤིང་བུ་ག་གཅིག་པ་དེར། རྒྱ་མཚོ་ན་རུས་སྤལ་ཞར་བ་ལོ་བརྒྱ་ནས་མགྲིན་པ་བཏེག་ནས་ལྟ་བ་དེའི་མིག་ཞར་བའི་ངོས་སུ་གཉའ་ཤིང་གི་བུ་ག་སོང་ནས་དེས་མ་མཐོང་བར་མགྲིན་པ་བུ་གའི་ནང་དུ་ཆུད་པ་ཤིན་ཏུ་དཀོན་པ་ལྟར་རོ།། ཅིའི་ཕྱིར་ན། ངན་འགྲོར་དགེ་བ་མེད་ཅིང་སྡིག་པ་བྱས་པས་བདེ་འགྲོའི་སྒྲ་ཡང་མི་ཐོས་པ་དེ་ཉིད་ཀྱི་ཕྱིར་ནའོ།། གང་ལས་ན། དགའ་བོ་རབ་ཏུ་འབྱུང་བའི་མདོ་ལ་སོགས་པ་ལས་སོ།། 
གསུམ་པ་ནི། དེ་ལྟར་རྙེད་དཀའ་བ་ཅིའི་ཕྱིར་ཞེ་ན། མཚམས་མེད་ཀྱི་ལས་ལ་སྦྱོར་བ་ལ་སྐད་ཅིག་མང་བ་ཡོད་ཀྱང་དངོས་གཞི་སྐད་ཅིག་མ་གཅིག་ལ་འགྲུབ་པས་སམ། ཡང་ན། སྐད་ཅིག་མ་མང་པོ་ཡོད་ཀྱང་དུས་ཡུན་ཐུང་བ་ལ་དགོངས་ནས་སྐད་ཅིག་མ་གཅིག་ལ་བྱས་པའི་སྡིག་པ་མཚམས་མེད་གཅིག་གིས་ཀྱང་བར་གྱི་བསྐལ་པ་གཅིག་ཏུ་མནར་མེད་པའི་དམྱལ་བར་གནས་པར་འགྱུར་ན། འཁོར་བ་ཐོག་མ་མེད་པའི་དུས་ནས་བྱས་ཤིང་ཉེ་བར་བསགས་པའི་སྡིག་གིས་བདེ་འགྲོར་ཇི་ལྟར་འགྲོ་སྟེ། མི་འགྲོ་བ་སྨོས་ཅི་དགོས་སོ།། རྣམ་སྨིན་མྱོང་ནས་སྡིག་པ་འཛད་ཅིང་མྱོང་ཟིན་པའི་ལས་ལྡོག་པ་མེད་པས་ཐར་བར་འགྱུར་རོ།། སྙམ་ན། ལས་ཀྱི་འབྲས་བུ་དེ་ཙམ་ཁོ་ན་ཉམས་སུ་མྱོང་བར་གྱུར་ནས་ལས་ཀྱི་བྱེད་པ་པོ་དེ་ནི་ལས་དེ་བསྐྱེད་པའི་སྡུག་བསྔལ་ལས་རྣམ་པར་ཐར་པ་སྟེ། གྲོལ་བར་མི་འགྱུར་ཏེ། འདི་ལྟར་ཏེ། གང་གི་ཕྱིར་ལས་བྱས་བསགས་ཀྱི་འབྲས་བུ་དེ་ནི་མྱོང་བར་བྱེད་བཞིན་དུ་སྡིག་པ་གཞན་དག་རབ་ཏུ་སྐྱེ་སྟེ། གསོག་པར་བྱེད་དོ།། དེའི་ཕྱིར་མི་ལུས་དཀོན་པ་ཡིན་ནོ།། 
༼ ༢ ༽ རྙེད་ནས་དགེ་བ་ལ་མི་འབད་པ་སྨད་པ།
གཉིས་པ་ལ། དལ་འབྱོར་ཐོབ་ནས་བག་མེད་པས་རང་བསླུ་བར་བསྟན། བསླུས་པས་ལུས་སེམས་གདུང་བར་འགྱུར་བར་བསྟན་པ་གཉིས་ཀྱི་དང་པོ་ནི། རྙེད་དཀའ་ཞིང་རྙེད་ན་དགེ་བ་གོམས་སུ་རུང་བ་འདི་འདྲའི་དལ་བ་རྙེད་པར་གྱུར་ནས་བདག་གིས་དགེ་བ་གོམས་པ་ལའང་འབད་པར་མ་བྱས་ན། འདི་ལས་རང་བསླུས་པ་ཆེ་བ་གཞན་མེད་དེ། རང་གིས་རང་ལ་དགེ་བའི་ནོར་ཉམས་པར་བྱས་པའི་ཕྱིར་རོ།། འདི་ལས་རང་དོན་ལ་རྨོངས་པ་ཆེ་བ་ཡང་གཞན་མེད་དེ། དགེ་བའི་ནོར་ལག་ན་ཡོད་པ་འཕྲོག་པ་མ་ཤེས་པའི་ཕྱིར་རོ།། 
གཉིས་པ་ནི། གལ་ཏེ་བདག་གིས་མི་དགེ་བ་སྟོབས་ཆེ་ཞིང་དལ་འབྱོར་རྙེད་དཀའ་ལ་གཏི་མུག་ནུས་པ་ཆེ་བ་དེ་རྟོགས་ནས་རྨོངས་པའི་དབང་དུ་གྱུར་པས་ཕྱིས་ཀྱང་སྟེ། སླར་ཡང་སྒྱིད་ལུག་པ་སྟེ། ལེ་ལོར་གྱུར་ནས་བསླབ་པ་སྲུང་བ་ལ་མི་སྤྲོ་ན། འཆི་བར་འགྱུར་བའི་དུས་ཀྱི་ཚེ་མྱ་ངན་ཆེན་པོ་ལྡང་བར་འགྱུར་རོ།། རྒྱ་དཔེ་དང་འགྲེལ་ཆེན་ལྟར་ན། ཡུན་རིང་ཕྱིར་ཞིང་མྱ་ངན་ལྡང་།། གཤིན་རྗེའི་ཕོ་ཉས་རབ་བསྐུལ་བས།། ཞེས་སོ།། དམྱལ་བ་སོགས་སུ་ཡུན་རིང་པོར་ཕྱིར་ཞིང་སྟེ། སྔར་མྱ་ངན་ལྡང་བཞིན་དུ་སླར་ཡང་གཤིན་རྗེའི་ཕོ་ཉ་སྟེ། དམྱལ་སྲུང་རྣམས་ཀྱིས་ཁྱོད་ཀྱིས་སྔར་ལས་འདི་བྱས་པས་འབྲས་བུ་འདི་མྱོང་བ་ཡིན་ནོ།། ཞེས་བརྗོད་ཅིང་། བརྡེག་བསྡིགས་སོགས་སྔོན་དུ་འགྲོ་བས་སོངས་ཤིག། སྡོད་ཅིག་ཅེས་སོགས་ཀྱིས་རབ་ཏུ་བསྐུལ་བས་མྱ་ངན་ཏེ། སེམས་ཀྱི་གདུང་བ་ཆེན་པོ་ལྡང་བར་འགྱུར་རོ།། བག་མེད་པའི་འབྲས་བུ་གཞན་ཡང་དམྱལ་བའི་མི་ཤིན་ཏུ་སྡུག་བསྔལ་བས་བསྟེན་པར་མི་ནུས་པས་བཟོད་དཀའ་བས་ཡུན་རིང་དུ་བདག་གི་ལུས་ལ་བསྲེག་པར་འགྱུར་ན། བདག་ལས་འདི་འདྲ་བྱེད་པ་སྙམ་ནས་ཕྱིས་ཀྱང་འགྱོད་པའི་གདུང་བ་དེ་ཉིད་སེམས་སྲེག་པའི་ཕྱིར་མི་བཟད་པའི་མེ་འབར་བ་དང་འདྲ་བས་སེམས་ཡུན་རིང་དུ་གདུང་ཞིང་བསྲེག་པར་འགྱུར་བར་གདོན་མི་ཟ་སྟེ། བསླབ་པ་ལ་མ་བསླབ་པའི་ཕྱིར་རོ།། རྒྱ་དཔེར། ཕྱིས་ཀྱང་གདུང་བའི་མེས་སེམས་ལ།། ཡུན་རིང་བསྲེག་འགྱུར་མ་བསླབ་པས།། ཞེས་ཡོད་ཅིང་འགྲེལ་པ་(འགྲེལ་ཆེན།) གསུམ་གྱིས་(བི་བྷཱུ་ཏི།)ཀྱང་དེ་(དགེ་བ་ལྷ།)བཞིན་བཀྲལ་ལོ།། 
༼ ༢ ༽ དལ་འབྱོར་ཐོབ་ནས་དམྱལ་བར་འཁྲིད་པའི་ཉོན་མོངས་པའི་དགྲ་གཞོམ་པ་ལ་འབད་པར་གདམས་པ།
གཉིས་པ་ལ། དལ་འབྱོར་ཐོབ་ནས་བླང་དོར་ལ་རྨོངས་པའི་རྒྱུ་གང་ཡིན་བརྟག། བརྟགས་པས་ཉོན་མོངས་དགྲ་བོར་ཤེས་ནས་ཁོན་དུ་གཟུང་། བཟུང་ནས་ཉོན་མོངས་གཞོམ་པའི་ཕྱིར་བརྩོན་པ་བསྐྱེད། བརྩོན་པས་ཉོན་མོངས་སྤང་ནུས་པའི་རྒྱུ་མཚན་བསྟན་པ་དང་བཞིའི་དང་པོ་ནི། སྔར་བསྟན་པ་ལྟར་ཤིན་ཏུ་རྙེད་དཀའ་ཞིང་ཕན་པ་དང་བདེ་བ་འགྲུབ་པའི་རྟེན་དལ་བ་ཕུན་སུམ་ཚོགས་པ་དང༌། དགེ་བའི་བཤེས་གཉེན་དང་ཕྲད་པ་ཅི་ཞིག་ལྟར་སྔོན་གྱི་ལས་ངན་ཟད་ཅིང་བསོད་ནམས་ཀྱི་སྟེས་དབང་གིས་རྙེད་པར་གྱུར་ནས་ཐོས་བསམ་གྱིས་དཔྱོད་པའི་ཤེས་པ་དང་ཡང་ལྡན་བཞིན་དུ། ཕྱིར་ཡང་དམྱལ་བ་དེར་ཁྲིད་དེ་སྔར་གོམས་པས་ལས་ངན་བསགས་པས་སོ།། ཤེས་པ་མེད་ན་བདེན་མོད། ཡོད་བཞིན་དུ་ཇི་ལྟར་ཁྲིད་ཅེ་ན། བདག་ལ་ཕན་པའི་ས་འདིར་བསླབ་པ་ལ་བརྩོན་པའི་སེམས་སམ། མི་འདོད་པའི་སར་ཁྲིད་པར་འཕྲིགས་པའི་སེམས་མེད་པ་སྟེ། དཔེར་ན་སྔགས་ཀྱིས་རྨོངས་པར་བྱས་པས་མི་འདོད་པའི་སར་ཁྲིད་ཀྱང་ངོ་མ་ཤེས་པ་བཞིན་ནོ།། འོ་ན་སྔགས་ལྟ་བུ་གང་གིས་རྨོངས་པར་བྱས་ཤེ་ན། རྒྱུ་ཅིས་བདག་རྨོངས་པར་བྱས་པ་བདག་གིས་ཀྱང་མ་ཤེས་ཏེ། བདག་གི་ལུས་ཀྱི་ཁོང་ན་རྨོངས་པའི་རྒྱུ་ཅི་ཞིག་ཡོད་ཅེས་ངེས་པར་བརྟག་གོ།
གཉིས་པ་ལ། དགྲ་རྨད་དུ་བྱུང་བ་དང༌། དགྲ་མཆོག་ཏུ་དང༌། དེ་ཡོད་ན་དགའ་བདེ་མི་ཐོབ་པར་བརྟག་པ་གསུམ་གྱི་དང་པོ་ནི། དེ་ལྟར་བརྟགས་པས་བདག་གི་ཁོང་ན་སེམས་ཅན་དང༌། སྡུག་བསྔལ་དང་། སྡུག་བསྔལ་གྱི་གནས་ཀྱི་ཆོས་ལ་ཀུན་ནས་མནར་སེམས་པའི་ཞེ་སྡང་སྟེ། ཁོང་ཁྲོ་དང་། ཡང་སྲིད་ལ་མངོན་པར་དགའ་བའི་སྲེད་པ་སྟེ། འདོད་ཆགས་དང༌། སོགས་ཀྱི་སྒྲས་བསྡུས་པ་ང་རྒྱལ་དང་། མ་རིག་པ་དང་། ཐེ་ཚོམ་དང༌། ལྟ་བ་སྟེ། རྩ་བའི་ཉོན་མོངས་དྲུག། དེ་ལྟ་བ་ལ་འཇིག་ཚོགས་ལ་ལྟ་བ། མཐར་འཛིན་པའི་ལྟ་བ། ལྟ་བ་མཆོག་ཏུ་འཛིན་པ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ། ལོག་པར་ལྟ་བ་སྟེ། ལྔར་ཕྱེ་བས་བཅུ། དེ་ལ་ལམ་དང་། ཁམས་དང་། བདེན་པས་ཕྱེ་ན། ཉན་ཐོས་ལྟར་ན། དགུ་བཅུ་རྩ་བརྒྱད། ཐེག་ཆེན་ལྟར་ན།བརྒྱ་ཉི་ཤུ་རྩ་བརྒྱད་ཀྱི་དགྲ་དེ་རྣམས་ནི། རྐང་ལག་དང༌། སོགས་ཀྱི་སྒྲས་མགོ་མགྲིན་སོགས་དབང་པོ་ཐམས་ཅད་ཡོད་པ་མིན་ལ། གཟུགས་ཅན་མིན་པའམ་མི་བརྟན་པས་དཔའ་བ་ཡང་མིན་ལ། གཏི་མུག་དང་ལྡན་པས་སམ། ཡིད་མི་གཞུངས་པས་མཛངས་པ་སྟེ། ཤེས་རབ་ཅན་ཡང་མིན་ཡང་། ཅི་ཞིག་ལྟར་དེ་དག་གིས་བདག་བྲན་བཞིན་བྱས་སོ།། དགྲ་དེ་དག་བདག་གི་སེམས་ལ་རྟེན་བཅས་ནས་གནས་བཞིན་དུ་འཇིགས་པ་དང་། དོགས་པ་མེད་པས་དགའ་མགུར་བདག་ལ་གནོད་པ་བྱེད་པ་ཤིན་ཏུ་མི་རིགས་པ་དེ་ལའང་བདག་མི་ཁྲོ་བར་བཟོད་པ་ནི་མི་རིགས་སོ།། བྱང་སེམས་ཀྱིས་གནོད་པ་ལ་ཇི་མི་སྙམ་པ་སྒོམ་དགོས་མོད་སྙམ་ན། བཟོད་པའི་གནས་མ་ཡིན་པ་འདི་ལྟ་བུ་ལ་བཟོད་པ་ནི། སྨད་པའི་གནས་སོ།། 
གཉིས་པ་ལ། གནོད་ཚབས་ཆེ། གནོད་ཡུན་རིང་། བསྟེན་ཀྱང་གནོད་པས་དགྲའི་མཆོག་ཏུ་བརྟག་པ་གསུམ་གྱི་དང་པོ་ནི། དེ་ཙམ་དུ་མི་བཟོད་པ་དགྲ་ཅི་ཆེ་སྙམ་ན། གལ་ཏེ་ལྷ་དང་ལྷ་མིན་ནི། རྒྱ་དཔེར་མི་མ་ཡིན་ཏེ། གནོད་སྤྲིན་ལ་སོགས་པ་ཐམས་ཅད་བདག་ལ་དགྲར་ལངས་ཀྱང་དགྲ་དེ་དག་གིས་ཀྱང་བདག་གསོད་པ་ཙམ་ནུས་ཀྱི། མནར་མེད་པའི་དམྱལ་བའི་མེ་ནང་ཁྲིད་ཅིང་འཇུག་པའམ་སྦྱོར་བར་མི་ནུས་ལ། ཉོན་མོངས་པས་མཚམས་མེད་ཀྱི་ལས་ཀུན་ནས་སློང་ནུས་པས་སྟོབས་ཅན་གྱི་དགྲ་འདིས་ནི། མནར་མེད་ཀྱི་མེ་གང་དང་ཕྲད་ན་དངོས་པོ་གཞན་ལྟ་ཞོག། ལྷུན་པོ་རི་རབ་ཀྱང་དངོས་པོའི་ལྷག་མ་ལྟ་ཞོག་ཐལ་བའི་ལྷག་མ་ཙམ་ཡང་མ་ལུས་པ་སྟེ། མི་རྙེད་པར་བྱེད་པའི་མེ་ནང་དེར་སྐད་ཅིག་གཅིག་ལ་འདོར་བར་བྱེད་པའི་ཕྱིར་རོ།
གཉིས་པ་ནི། འོ་ན། ཁྱོད་དགྲ་གཞན་པས་འདི་ལ་འཁོན་དམ་པར་འཛིན་པ་ཅི་ཞེ་ན། བདག་གི་ཉོན་མོངས་པའི་དགྲ་ཁོ་གང་ཡིན་པ་དེ་ནི། དུས་རིང་པོ་འཁོར་བ་ཐོག་མཐའ་མེད་པ་ནས་གནོད་པའི་དགྲ་ཆེན་པོ་ཡིན་པ་ལྟར། ལྷ་དང་མི་ལ་སོགས་པའི་དགྲ་གཞན་ཀུན་ཏེ། ཐམས་ཅད་ཀྱང་ཉོན་མོངས་པའི་དགྲ་དེ་ལྟ་བུར་ཚེ་ཡུན་རིང་པོ་ཐུབ་པ་མ་ཡིན། རྒྱ་དཔེར་ཡང་གི་སྒྲས་སྟོབས་ཆེ་བ་འབའ་ཞིག་ཏུ་མ་ཟད་ཅེས་པའོ།། 
གསུམ་པ་ནི། འོ་ན་མཐུན་པས་བསྟེན་ན་ཕན་ནོ།། སྙམ་ན། དགྲ་གཞན་ཀུན་ཁོའི་འདོད་པ་དང་རྗེས་སུ་མཐུན་པའི་རིམ་གྲོས་བསྟེན་པ་སྟེ། མཉེས་པར་བྱས་ན། ཐམས་ཅད་ནུས་པ་ཡོད་ཚད་ཀྱིས་ཕན་པ་དང་བདེ་བར་བྱེད་པའམ། ཡང་ན། ཕན་པའི་ཕྱིར་སེམས་པར་བྱེད་ན། ཉོན་མོངས་པའི་དགྲ་རྣམས་ནི། རྗེས་སུ་མཐུན་པས་བསྟེན་པར་བྱས་ན། ཕྱིར་ཞིང་ཤིན་ཏུ་སྡུག་བསྔལ་བའི་གནོད་པ་བྱེད་པ་པོ་ཡིན་ཏེ། འོ་མ་བྱིན་གྱིན་སྦྲུལ་གྱི་དུག་འཕེལ་བར་བྱེད་པ་བཞིན་ནོ།། 
གསུམ་པ་ནི། རྗེས་སུ་མཐུན་པར་བསྟེན་ཡང་སྡུག་བསྔལ་བྱེད་པ་དེ་ལྟར་ན། དེ་བསྟེན་ན་དགའ་བར་མི་འགྱུར་ཏེ། དུས་ཡུན་རིང་པོ་ཐོག་མེད་ནས་ཡོད་ཅིང་བར་མ་ཆད་པས་རྒྱུན་ཆགས་པ། སྡང་བའམ་འཇོམས་པར་བྱེད་པས་དགྲར་གྱུར་པ། དམྱལ་བའི་སྡུག་བསྔལ་ལ་སོགས་པའི་གནོད་པ་ཇི་སྙེད་པ་བསྡུས་པའི་ཚོགས་རབ་ཏུ་འཕེལ་བ་སྟེ། སྐྱེ་བའི་རྒྱུ་གཅིག་པུར་གྱུར་པའི་ཉོན་མོངས་དེ་བདག་གི་སྙིང་རྗེ་སྟེ། སེམས་ལ་ངེས་པར་གནས་འཆང་ན་སྟེ། བཅས་ཏེ་གནས་ན། འཁོར་བར་བདག་འཇིགས་པ་མེད་ཅིང་དགའ་བར་ག་ལས་ཏེ་ཇི་ལྟར་འགྱུར་ཏེ། འགྱུར་བར་མི་རིགས་སོ།། བདེ་བ་མི་ཐོབ་པར་བསྟན་པའི་ཕྱིར་འཁོར་བ་ཉིད་འཆིང་བར་བྱེད་པའི་གནས་ཡིན་པས་བཙོན་ར་སྟེ། དེ་ལས་ཐར་དུ་མི་སྟེར་བའི་སྲུང་མ་ཉོན་མོངས་པ་སྟེ། དེས་འཁོར་བར་འཆིང་བའི་ཕྱིར་རོ།། དམྱལ་བ་དང་། སོགས་ཀྱི་སྒྲས་ཡི་དྭགས་སོགས་སུའང་གསོད་བྱེད་ཀྱི་གཤེད་མར་གྱུར་པའི་གཤེན་རྗེའི་སྐྱེས་བུའང་དེ་དག་ཡིན་ཏེ། ཉོན་མོངས་པའི་དབང་གིས་བྱུང་བའི་ལས་ཀྱི་རྣམ་སྨིན་གྱི་དབང་གིས་དེ་དག་སྣང་བའི་ཕྱིར་ཉེས་པ་ཀུན་གྱི་གནས་འདི་དག་ནི། གལ་ཏེ་བདག་གི་བློ་གྲོས་ཏེ། སེམས་ཉིད་ཉོན་མོངས་ཀྱི་གནས་ཡིན་པས་ཁྱིམ་དུ་ཆགས་པའི་རང་བཞིན་ཉིད་དྲ་བ་སྟེ། ལྕགས་ཀྱི་གཟེབ་བམ། གུར་དང་འདྲ་བ་དེར་རྫོང་བཅས་ནས་གནས་ན། བདག་ལ་བདེ་བ་ག་ལ་ཡོད་དེ། མེད་དོ།། 
གསུམ་པ་ལ། ཉོན་མོངས་པའི་དགྲ་གཞོམ་པར་གོ་བགོ། གོ་བགོས་པ་བརྟན་པར་བྱ་དགོས་པའི་རྒྱུ་མཚན། ཉོན་མོངས་གཞོམ་པ་ལ་ནན་ཏན་དུ་བྱ་ཚུལ་གསུམ་གྱི་དང་པོ་ལ། ཉོན་མོངས་ཉེས་པ་ཐམས་ཅད་ཀྱི་རྒྱུ་ཡིན་པ་དེ་ལྟས་ཏེ། དེའི་ཕྱིར་ཇི་སྲིད་བདག་གི་དགྲ་ཉོན་མོངས་འདི་བདག་གིས་མངོན་སུམ་དུ་མཐོང་བཞིན་དུ་ངེས་པར་རྩ་བ་ནས་མ་བཅོམ་པ་དེ་སྲིད་དུ་བདག་ཉོན་མོངས་འཇོམས་པའི་གཡུལ་ངོ་འདིར་བརྩོན་པ་ནི། དམ་བཅས་པའི་ཁུར་ཏེ། མི་འདོར་བ་མི་གཏོང་བ་སྟེ། དཔེར་ན། རེ་ཞིག་སྟེ། རིམ་པ་སྟོན་པ་སྟེ། གནོད་བྱེད་ཆེན་པོ་ལྟ་ཞོག། རྒྱུ་ཆུང་ངུ་ལ་གནོད་པ་ཆུང་ངུ་བྱེད་པ་ལ་ཡང་ཁྲོས་ཏེ་འཁོན་དུ་བཟུང་བར་གྱུར་པའི་ང་རྒྱལ་བདོ་བ་རྣམས་གནོད་བྱེད་དེ་མ་བཅོམ་པར་བློ་བདེ་མོར་གཉིད་མི་འོང་བ་བཞིན་ནོ།། 
གཉིས་པ་ལ། དགྲ་མི་བཟད་པས་ཞུམ་པར་མི་རིགས། བསྒྲུབ་བྱ་དོན་ཆེ་བས་མི་བཟོད་པར་མི་རིགས། གཞན་དོན་གྱི་དམ་བཅའ་དང་འགལ་བས་མི་བརྩོན་པར་མི་རིགས་པ་དང་གསུམ་གྱི་དང་པོ་ནི། དཔེར་ན། འཇིགས་པ་ལ་རྒྱུ་མེད་པའི་ཕྱིར་རང་བཞིན་ཏེ། ངོ་བོ་ཉིད་ཀྱིས་འཆི་བས་སྡུག་བསྔལ་གྱིས་གཟིར་བར་གྱུར་པའི་ཉོན་མོངས་པ་སྟེ། སྙིང་རྗེ་བ་དག་གཡུལ་ངོར་བཙན་ཐབས་སུ་ཆས་པ་དངར་བའི་ཚེ་ནན་གྱིས་ཏེ། བཙན་ཐབས་སུ་གཞོམ་པ་སྟེ། སྲོག་དང་བྲལ་བར་འདོད་པའི་དྲག་ཤུལ་ཅན་ཡང་མདའ་དང་མདུང་གྲངས་མེད་པའམ་མཚོན་རྣམས་ཀྱིས་ཕོག་པ་སྟེ། རྨས་པའི་སྡུག་བསྔལ་ཁྱད་དུ་བསད་ནས་དགྲ་གསོད་པ་ལ་སོགས་ཀྱི་དོན་མ་གྲུབ་པར་ཁ་ཕྱིར་ཕྱོགས་ཏེ་འབྱོར་བ་སྟེ། འབྲོས་པར་མི་བྱེད་ན། དཔེ་དེ་བས་ཆེས་ལྷག་པའི་ཉོན་མོངས་པ་རྟག་ཏུ་སྟེ། དུས་ཐམས་ཅད་དུ་དུཿཁ་ཀུན་གྱི་བྱེད་རྒྱུར་གྱུར་པ་ཕར་གནོད་པ་མ་བྱས་ཀྱང་གནོད་པས་རང་བཞིན་གྱིས་དགྲར་ངེས་པའི་ཉོན་མོངས་པ་གཞོམ་པའི་ཆེད་དུ་བརྩོན་པར་བྱས་པ་བདག་ལ། དེང་ཞེས་པ། འཇིག་རྟེན་གྱི་སྨྲ་ལུགས་ཏེ། དུས་འདིར་དུཿཁའམ་ངལ་བ་བརྒྱ་ཕྲག་གི་རྒྱུར་གྱུར་པ་གང་གིས་ཀྱང་ཡི་ཆད་པ་སྟེ། སེམས་ཞུམ་ཞིང་རེ་བ་ཆད་པ་དང་། སྒྱིད་ལུག་པ་སྟེ། བྱ་བར་འོས་པ་རྣམས་མི་ནུས་སོ་སྙམ་དུ་མི་འགྱུར་བར་ཉོན་མོངས་མ་ཐུལ་བར་དུ་ཕྱིར་ལྡོག་པར་བརྩོན་པ་ལྟ་སྨོས་ཀྱང་ཅི་དགོས།
གཉིས་པ་ནི། ཇི་ལྟར་སྒྱིད་ལུག་པར་མི་རིགས་སྙམ་ན། ཚེ་ཕྱི་མ་ལ་སོགས་པར་ཕན་པའི་དོན་མེད་ཀྱང་དགྲའི་མཚོན་ཆ་ཡིས་གདོང་པ་ལ་སོགས་ལ་རྨ་སྲོལ་བཏོད་པའི་རྨེན་པ་ཡང་དཔའ་རྟགས་ཡིན་ཟེར་ནས་ལུས་ལ་རྒྱན་དང་འདྲ་བར་ཡིད་དགའ་བར་བསྲེལ་བ་སྟེ། འཆང་བར་བྱེད་ན། དོན་ཆེན་པོ་སེམས་ཅན་ཐམས་ཅད་སངས་རྒྱས་ཉིད་དུ་བསྒྲུབ་པའི་ཕྱིར་ཡང་དག་པར་བརྩོན་པར་གྱུར་པ་བདག་ལ་དུ་ཁ་ཅིའི་ཕྱིར་གནོད་བྱེད་ཡིན་ཏེ། མ་ཡིན་པས། དེས་སྒྱིད་ལུག་པར་མི་རིགས་སོ།། སྤྱིར་བརྩོན་དགོས་པ་བདེན་ཡང་རང་གི་བདེ་བ་དང་མི་འགལ་བ་ལ་བརྩོན་པར་རིགས་སོ།། ཞེ་ན།
ཉ་བཤོར་བས་འཚོ་བའི་ཉ་པ་དང་། གདོལ་པ་ཕྱུགས་གསོད་པའི་ཤན་པའམ། གཞན་གྱི་ནོར་རྐུ་བ་དང་ཞིང་རྨོད་པའི་ལས་ཀྱིས་འཚོ་བའི་ཞིང་པ་སོ་ནམ་པ་དང༌། སོགས་ཀྱི་སྒྲས་རྔོན་པ་དང༌། བྱི་བོ་དང་། ཚོང་པ་དང་། བྲན་ལ་སོགས་པ་རང་དང་རང་གི་བུ་སྨད་ཀྱི་ཟས་སྐོམ་གྱིས་འཚོ་བ་ཙམ་ཞིག་སྒྲུབ་པར་སེམས་པ་ཡང་གྲང་བ་དང་། ཚ་བ་དང་། སོགས་ཀྱི་སྒྲས་རླུང་དང༌། ཆར་དང་། མུན་པ་དང་། གཅན་གཟན་ལ་སོགས་པའི་གནོད་པ་བཟོད་ན། འགྲོ་བ་ཐམས་ཅད་ལ་ཕན་བདེའི་དོན་དང་སྐྱེས་བུ་མཆོག་གི་དོན་གྱི་ཕྱིར་བདག་གིས་ལྟ་ཅིས་མི་བཟོད་དེ། ཤིན་ཏུ་བཟོད་པར་རིགས་སོ།། 
གསུམ་པ་ནི། གཞན་དོན་སྒྲུབ་པའི་དམ་བཅས་པས་དེ་ལ་བརྩོན་དགོས་ཀྱང་རང་གིས་ཉོན་མོངས་སྤོང་བ་རང་དོན་ཡིན་པས་བརྩོན་མི་དགོས་སོ།། ཞེ་ན། ཕྱོགས་བཅུ་ནམ་མཁའི་མཐས་གཏུགས་པའི་འགྲོ་བ་རྣམས་ཉོན་མོངས་པའི་དགྲ་ལས་བསྒྲལ་བ་སྟེ། རྣམ་པར་ཐར་པར་བྱའོ་ཞེས་དམ་བཅས་ཤིང་སེམས་བསྐྱེད་ནས། གཞན་ལྟ་ཞོག་གང་གི་ཚེ་བདག་ཉིད་ཀྱང་སྲེད་སོགས་ཉོན་མོངས་པ་རྣམས་ལས་མ་གྲོལ་བ་དེའི་ཚེ་བདག་གི་ཚོད་དེ། ནུས་མཐུའི་ཚད་ཀྱང་མི་ཤེས་པར་རང་དགར་སྨྲ་བ་ཇི་ལྟར་སྨྱོན་པ་མིན་ཏེ་སྨྱོན་པར་འགྱུར་བས་དམ་བཅའ་ལས་ཕྱིར་མི་ལྡོག་པར་བྱའོ།། དེས་ན། གཞན་གྲོལ་བ་ལ་རང་གྲོལ་དགོས་པས། ཐོག་མར་འདི་ཉམས་སུ་བླང་བར་བྱའོ།། 
གསུམ་པ་ལ། ཉོན་མོངས་གཞོམ་པ་ལ་ནན་ཏན་བྱ་ཚུལ་དམིགས་བསལ་དང་བཅས་པ། བྱ་དཀའ་ཡང་མི་ལྡོག་པར་གདམས་པ་གཉིས་ཀྱི་དང་པོ་ནི། རང་མ་གྲོལ་བར་གཞན་དགྲོལ་བ་མི་ནུས་པས་དེ་ལྟས་ཏེ། དེའི་ཕྱིར་སྡུག་བསྔལ་ཐམས་ཅད་ཁྱད་དུ་བསད་ནས་ཉོན་མོངས་གཞོམ་པ་ལ་དུས་རྟག་ཏུ་སྦྱོར་བའི་བརྩོན་འགྲུས་ལས་ཕྱིར་མི་ལྡོག་པར་བྱ། ཉོན་མོངས་གཞོམ་པ་འདི་ལ་གདུག་པ་དྲག་པོས་ཞེན་པའམ། ཞེན་པ་སྟེ། བརྩོན་འགྲུས་བརྟན་པས་ནན་ཏན་དུ་བྱ་ཞིང་འཁོར་བ་ཐོག་མེད་ནས་གནོད་པ་བྱས་པའི་འཁོན་མ་བརྗེད་པར་བཟུང་ནས་གཉེན་པོའི་དཔུང་དང་འཐབ་པ་ལ་བརྩོན་པའི་གཡུལ་སྤྲད་དེ་གཞོམ་པར་བྱའོ།། འོ་ན། ཉོན་མོངས་ལ་འཁོན་དུ་གཟུང་ནས་འཇོམས་པའི་གཉེན་པོ་དེའང་སྤང་དགོས་ཏེ། དེའང་ཉོན་མོངས་ཡིན་པའི་ཕྱིར་རོ།། ཞེ་ན། གཉེན་པོ་དང་འབྲེལ་བའི་རྣམ་པ་དེ་འདྲ་བའི་ཉོན་མོངས་པ་གང་ཞིག་སྤང་བྱའི་ཉོན་མོངས་འཇོམས་པར་བྱེད་པ་ནི། ཉོན་མོངས་མཚན་ཉིད་པ་མིན་པའི་ཕྱིར་གཞོམ་བྱར་མ་གཏོགས་ཀྱི། དེ་ལས་གཞན་འཆིང་བའི་རྒྱུར་གྱུར་པའི་ཉོན་མོངས་རྣམས་འཇོམས་སོ།། དེའི་ཕྱིར་ཚོགས་གསོག་ཅིང་སྐྱེ་བ་ལེན་པའི་རྒྱུའི་ཉོན་མོངས་ཕྲ་མོ་ནི། ཚོགས་མ་རྫོགས་བར་དུ་དུལ་བར་བྱས་ནས་འཇོག་ལ། ཕྱིས་ནི་དེའང་སྤོང་ངོ་།། 
གཉིས་པ་ནི། འོ་ན། ཉོན་མོངས་སྤོང་ན་དུཿཁ་བརྒྱ་ཕྲག་དུ་མས་འཇོམས་སུ་འོང་བས་ཉོན་མོངས་ལ་བརྟེན་པ་བླའོ།། སྙམ་ན། བདག་ནི་བསྲོགས་ཏེ་བསད་པ་ནི།བཤས་ཏེ་བསད་པའི་མིང་སྟེ། རྒྱ་དཔེ་ལྟར་ན། རྒྱུ་མ་བླུག་ནས་གསོད་པར་འདོད་པར་གྱུར་ཏམ། དེས་མཚོན་ནས་ཡན་ལག་དུམ་བུར་གཏུབས་ཤིང་ཤ་ཁྲག་ཟགས་སམ། བདག་གི་མགོ་བོ་བཅད་ནས་ས་ལ་ལྷུང་བར་བྱས་ཀྱང་བླའི། རྣམ་པ་ཀུན་ཏུ་སྟེ། ནམ་དུ་ཡང་ཉོན་མོངས་པའི་དགྲ་བོ་ལ་འདུད་ཅིང་དབང་དུ་འགྲོ་བར་མི་བྱའོ།། 
བཞི་པ་ལ། སྤངས་པ་སླར་མི་ལྡོག་པས་དང༌། བདེན་པར་མ་གྲུབ་པས་སྤོང་བ་ལ་སྤྲོ་བ་སྐྱེད་པ་གཉིས་ཀྱི་དང་པོ་ནི། ཉོན་མོངས་སྤངས་ཀྱང་རྟེན་སྟོབས་ལྡན་ལ་བརྟེན་ནས་ཚུར་གནོད་དུ་འོང་བས་དེ་ལ་ཇི་ལྟར་བྱ་སྙམ་ན། ཐ་མལ་པའི་དགྲ་བོ་གཞན་ནི། ཡུལ་ནས་རྩ་བ་ནས་དབྱུང་དཀའ་ཞིང་། ཕྱུང་ཡང་ཡུལ་གཞན་ལྗོངས་བཙན་པ་དག་ཏུ་གནས་ཤིང་ཡོངས་སུ་བཟུང་ནས་ནུས་པ་སྟེ། སྟོབས་བརྟས་པ་སྟེ། འཕེལ་ནས་དགྲ་ཚར་གཅད་པའི་ཕྱི་ཕྱིར་ལྡོག་པ་སྟེ། སླར་ཡང་ལྡོག་པའི་གནས་གང་ཞིག་སྲིད་ཀྱི། ཉོན་མོངས་པའི་དགྲ་སྤངས་པ་ནི། ཚུལ་དེ་དང་འདྲ་བ་མ་ཡིན་ཏེ། ཚུལ་དེ་ལྟར་སྤྱོད་པ་མི་སྣང་བའི་ཕྱིར་རོ། དེ་ཅིའི་ཕྱིར་ན། ཉོན་མོངས་པ་རྣམས་ནི། རྩ་བ་མེད་པའི་ཕྱིར་དོན་དམ་པ་མཐོང་བའམ། ཡང་དག་པ་ཇི་ལྟ་བ་བཞིན་སོ་སོར་རྟོག་པའི་ཤེས་རབ་ནི། མིག་སྟེ། ལྟ་བ་ཡིན་པས་དེས་དེ་ཁོ་ན་ཉིད་མཐོང་བ་ཙམ་གྱིས་སྤང་བར་བྱ་བ་ཡིན་པའི་ཕྱིར་ཉོན་མོངས་ཏེ། དེ་ཉིད་མཐོང་བ་ལ་སྒྲིབ་པ་ཅན་དུ་བརྗོད་དོ། དེས་ན་བདག་གི་ཡིད་ལ་བསལ་བ་ན་ཡུལ་གང་དུ་འགྲོ་བར་འགྱུར། ཡུལ་གཞན་གང་དུ་གནས་ནས་བདག་ལ་གནོད་པར་བྱ་བའི་ཕྱིར་འབད་རྩོལ་བྱེད་དེ། རྩ་བ་བཅོམ་པས་སྤར་ལྡང་བར་མི་རིགས་པའི་ཕྱིར་བློ་ཞན་པ་སྟེ། མི་གསལ་བ་བདག་ལ་བརྩོན་པ་སྟེ། སྤྲོ་བ་མེད་པ་འབའ་ཞིག་ཏུ་ཟད་དོ།། 
གཉིས་པ་ནི། འོ་ན། བརྩོན་པ་ཡོད་ཀྱང་ཤེས་རབ་ཀྱིས་བལྟས་པ་ཙམ་གྱིས་སྤང་མི་ནུས་སོ།། སྙམ་ན། ཉོན་མོངས་རྩ་བ་ནས་མེད་པས་དེ་ཉིད་མཐོང་བ་ཙམ་གྱིས་སྤང་ནུས་ཏེ། ཉོན་མོངས་རྣམས་ནི། ཡུལ་གཟུགས་སོགས་ན་མི་གནས་ཏེ། དབང་པོ་ཐུལ་བ་རྣམས་ཀྱིས་ཡུལ་ཡིད་དུ་འོང་མི་འོང་མཐོང་ཡང་ཉོན་མོངས་མི་སྐྱེ་བའི་ཕྱིར་དང་།དཔྱད་ན་རྡུལ་ཕྲ་རབ་ཀྱང་དེ་ལ་མ་མཐོང་བའི་ཕྱིར་རོ།། མིག་ལ་སོགས་པའི་དབང་པོའི་ཚོགས་ལའང་གནས་པ་མིན་ཏེ། ཆོས་ལ་སེམས་པ་སོགས་ཀྱི་སྐབས་ན་དབང་པོ་ཡོད་ཀྱང་དེ་དག་མ་དམིགས་པའི་ཕྱིར་རོ།། དེ་གཉིས་ལ་མེད་པར་མ་ཟད། དབང་ཡུལ་དེ་གཉིས་ཀྱི་བར་ནའང་གནས་པ་མིན་ཏེ། སྣང་རུང་མ་དམིགས་པའི་ཕྱིར་རོ།། གསུམ་པོ་དེ་དག་ལས་གནས་གཞན་འགའ་ཞིག་ཏུའང་གནས་པར་ངེས་པ་མིན་ན། འང་གི་རྩ་བ་མེད་སྒྲས་སླར་ཡང་ཉོན་མོངས་པ་འདི་དག་གར་ཏེ་གང་དུ་ཡང་གནས་པ་མེད་དེ། རྩ་བ་མེད་པའི་ཕྱིར་དེ་ཁོ་ན་ཉིད་དུ་སྟོང་པ་གློ་བུར་བ་ཡིན་ཏེ། ཀུན་རྟོག་ཙམ་ལས་བྱུང་བའི་ཕྱིར་རོ།། དེ་ལྟར་ཡིན་ཡང་འགྲོ་བ་ཀུན་ཏེ། མཐའ་དག་ལ་གནོད་པ་སྟེ། འཁྲུག་པར་བྱེད་པས་ན། ཉོན་མོངས་འདི་ནི། སྔགས་དང་སྨན་གྱི་མཐུ་ལས་མེད་བཞིན་དུ་སྣང་བའི་སྒྱུ་མ་དང་འདྲ་བའི་རྫུན་པ་ཡིན་པ་དེའི་ཕྱིར་སྙིང་ལ་སྟེ། སེམས་ལ་ཉོན་མོངས་པ་དག་ལས་འཇིགས་པ་སྤོངས་ལ། དེའི་གཉེན་པོར་དེ་ཁོ་ན་ཉིད་ཤེས་པའི་ཤེས་རབ་བསྐྱེད་པའི་དོན་དུ་བརྩོན་པ་སྟེན་ཅིག། དོན་མེད་དེ། དགོས་པ་མེད་པའམ་སྐབས་སུ་མ་བབ་པ་ཉིད་དུ་ངུ་འབོད་ལ་སོགས་པའི་དམྱལ་བ་རྣམས་སུ་ཉོན་མོངས་པའི་དབང་དུ་བཏང་ནས་བདག་ལ་གནོད་པ་སྟེ། སྡུག་བསྔལ་གྱིས་གཟིར་བར་ཅི་སྟེ་བྱེད་དེ། བྱེད་པར་མི་རིགས་སོ།། འདིར་ཉོན་མོངས་གང་ལའང་མི་གནས་ན། སྔར་རང་གི་སེམས་ལ་ཡོད་པར་བཤད་པ་དང་འགལ་ཞེ་ན། སྔར་བག་ལ་ཉལ་ལ་དགོངས་ལ། འདིར་ཀུན་སློང་གི་རང་བཞིན་ལ་དགོངས་(བི་བྷུ་ཏི།)ཟེར་ལ། ཡང་ན། ཀུན་རྫོབ་དོན་དམ་ལ་
དགོངས་སོ།། 
༼ ༣ ༽ བསྡུ་བ།
གསུམ་པ་ནི། དེ་ལྟར་ཏེ། འདིར་བཤད་པའི་ལེའུ་མ་ལུས་པས་བསྟན་པའི་དོན་ནམ་སྒྱུ་མའི་རང་བཞིན་དུ་བསྟན་པའི་དོན་རྣམ་པར་བསམ་ནས་མདོ་སྡེ་དང་། དེ་དག་ལས་ཇི་སྐད་དུ་བཤད་པའི་བྱང་ཆུབ་སེམས་དཔས་བྱ་བར་འོས་པའི་བསླབ་པ་དང་། འདི་ཉིད་ནས་བཤད་པའི་བསླབ་པ་བསྒྲུབ་པའི་ ཆེད་དུ་སྟེ། རྒྱུར་བག་ཡོད་པས་འབད་པར་བྱའོ།། དཔེར་ན། སྨན་པའི་མན་ངག་ལ་མ་ཉན་ཏེ། དེ་ལྟར་མི་བྱེད་ན། སྨན་དག་གིས་ནད་པ་ནད་མེད་པར་བཅོས་ཤིང་སྒྲུབ་དགོས་པའི་ནད་པ་སོས་པ་སྟེ། ནད་མེད་པ་ག་ལ་ཡོད། དེ་བཞིན་དུ་སྨན་པ་ཆེན་པོས་སངས་རྒྱས་ཀྱིས་ལུང་ཕོག་པའི་བསླབ་པ་སྒྲུབ་པར་མ་བྱས་ན། ལས་ཉོན་གྱིས་བསྐྱེད་པའི་ཉོན་མོངས་པའི་ནད་སོས་པ་ག་ལ་ཡོད་དེ། མེད་དོ།། བྱང་ཆུབ་ཀྱི་སེམས་བསྐྱེད་པའི་མི་མཐུན་ཕྱོགས་སྤོང་བ་དང་། གཉེན་པོ་སྒོམ་པ་ལ་ནན་ཏན་དུ་བྱེད་ཅིང་གཟོབ་པ་ལྷུར་ལེན་པ་ནི། ཁག་ཡོད་པ་སྟེ། ཇི་སྐད(་བསླབ་བཏུས།)དུ། བག་ཡོད་པ་ཞེས་བྱ་བ་འདི་ཇི་ལྟ་བུ་ཞེ་ན། འདོད་པ་ལས་ཉམས་པ་དང་། མི་འདོད་པ་འབྱུང་བར་དོགས་པ་སྔོན་དུ་འགྲོ་བས་གཟོབ་པ་ལྷུར་ལེན་པ་སྟེ། འདི་ལྟ་སྟེ། དཔེར་ན། རྒྱལ་པོ་ཁྲོ་ཞིང་མགུ་དཀའ་བའི་བྲན་སྨན་གྱི་འབྲུ་མར་གྱིས་གང་བས་སྣོད་ཐོགས་ཏེ་སྟེགས་འདྲེད་པ་ལ་འགྲོ་བས་བྱ་བ་བཞིན་ནོ།། ཞེས་སོ།། དེའི་དོན་
སྟོན་པའི་གཞུང་ཡིན་པས་བག་ཡོད་བསྟན་པ་ཞེས་བྱ་སྟེ། ལེའུ་བཞི་པའི་བཤད་པའོ།། 
༼ལྔ་པ་ཤེས་བཞིན་གྱི་ལེའུ༽
༼ ༢ ༽ བསླབ་པ་སྲུང་ཞིང་དག་པའི་ཐབས་དྲན་ཤེས་ཀྱི་ལེའུ།
༼ ༡ ༽ བསླབ་པ་སྲུང་བའི་ཐབས་སུ་སེམས་སྲུང་བ།
༼ ༡ ༽ མདོར་བསྟན་པ།
གཉིས་པ་ལ། བསླབ་པ་སྲུང་བའི་ཐབས་སུ་སེམས་སྲུང་བ་དང་། སེམས་སྲུང་བའི་ཐབས་སུ་དྲན་པ་དང་ཤེས་བཞིན་སྲུང་བ་དང་། དེ་གཉིས་ཉམས་སུ་བླང་བར་གདམས་པ་དང་གསུམ་གྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། དེ་ལྟར་བྱང་ཆུབ་སེམས་དཔས་ལུས་ལ་སོགས་པ་བཏང་ཡང་མ་བསྲུངས་ན་ལོངས་སྤྱད་རྒྱུ་མི་འོང་ཞིང་། དེ་སྲུང་ང་ལ་བསླབ་པ་སྲུང་དགོས་ཏེ། མ་བསྲུངས་ན། ངན་འགྲོར་འགྲོ་བའི་ཕྱིར། བསླབ་པ་ནི། སྡོམ་ལྡན་ལ་གནང་བ་རྣམས་བྱེད་པ་དང་། བཀག་པ་རྣམས་མི་བྱེད་པ་ཡིན་ལ། དེ་སྲུང་བ་སྟེ། ཡོངས་སུ་བསྐྱང་བར་འདོད་པའི་བྱང་སེམས་ཀྱིས་དྲན་ཤེས་བཞིན་གྱིས་རབ་ཏུ་བསྒྲིམས་ནས་ཏེ། འབད་ནས་བདག་གི་སེམས་བསྲུང་བར་བྱ་སྟེ། ཉོན་མོངས་པས་གཡོ་བ་སྟེ། མྱོས་ཤིང་དབང་དུ་མ་གྱུར་པའི་སེམས་
སྲུང་བར་མ་བྱས་ན། སེམས་ཉོན་མོངས་པས་གཡོས་པས་བསླབ་པ་སྲུང་བར་མི་ནུས་པའི་ཕྱིར་རོ།། 
༼ ༢ ༽རྒྱས་པར་བཤད་པ།
གཉིས་པ་ལ། སེམས་སྲུང་དགོས་པའི་རྒྱུ་མཚན། ཇི་ལྟར་སྲུང་བའི་ཚུལ། དེ་ལྟར་བསྲུངས་པའི་ཕན་ཡོན་གསུམ་གྱི་དང་པོ་ལ། སེམས་མ་བསྲུངས་པའི་ཉེས་དམིགས། བསྲུངས་པའི་ཕན་ཡོན། རྒྱུ་མཚན་དེ་གཉིས་ཀྱིས་སྲུང་བར་གདམས་པ་གསུམ་གྱི་དང་པོ་ནི། རང་འདོད་པ་ལ་སྤྱོད་ཅིང་གནས་པའི་སེམས་ནི། གླང་པོ་ཆེ་མྱོས་པ་དང་འདྲ་བ་ཡིན་ཏེ། སངས་རྒྱས་ཀྱི་བཀའི་ལྕགས་ཀྱུས་དབང་དུ་བྱ་བ་ཡིན་པའི་ཕྱིར་རོ།། དེ་མ་བསྲུངས་པར་རང་དགར་ཡན་པར་བཏང་བས་མནར་མེད་པའི་དམྱལ་བ་དང་། སོགས་ཀྱི་སྒྲ་རྒྱ་དཔེར་ཡོད་པས་ཡི་དྭགས་སོགས་ཀྱི་གནོད་པ་བྱེད་པ་ལྟར། གླང་པོ་ཆེ་འདུལ་
སྦྱོང་གིས་མ་བྱང་བས་མ་ཐུལ། མྱོས་ཆུས་མྱོས་པ་ཡིས་འཇིག་རྟེན་འདི་དང་ཕ་རོལ་ན་མནར་མེད་སོགས་དེ་འདྲའི་གནོད་པ་མི་བྱེད་པའི་ཕྱིར་རོ།། 
གཉིས་པ་ལ། བསྟན་བཤད་གཉིས་ཀྱི་དང་པོ་ནི། འོག་ནས་འཆད་པའི་མཚན་ཉིད་ཅན་གྱི་དྲན་པ་ཉིད་འཆིང་བའི་ཐབས་ཡིན་པས་ཐག་པ་སྟེ། དེ་ཡིས་སེམས་ཀྱི་གླང་ཆེན་ཀུན་ནས་ཏེ། རྣམ་པ་ཐམས་ཅད་དུ་མི་མཐུན་ཕྱོགས་ལ་འཇུག་པ་འགེགས་པའི་ཚུལ་གྱིས་དམ་དུ་བཏགས་ན་སྟེ། བཅིངས་ན། འདི་དང་ཕྱི་མའི་འཇིགས་པ་ཐམས་ཅད་མེད་པར་འགྱུར་ཞིང་། དགེ་བ་མངོན་མཐོ་ངེས་ལེགས་ཀྱི་མཚན་ཉིད་ཅན་ཐམས་ཅད་འོང་སྟེ། ཐོབ་སྟེ། དེའི་རྒྱུ་ཐོབ་པའི་ཕྱིར་རོ།། 
གཉིས་པ་ལ། འཇིགས་པ་སེལ་བ་དང༌། དགེ་བ་འགྲུབ་པ་རྒྱས་བཤད་གཉིས་ཀྱི་དང་པོ་ལ། སེམས་ཐུལ་ན་འཇིགས་པ་ཐུལ་བར་བསྟན། དེའི་རྒྱུ་མཚན་རྒྱས་པར་བཤད། དོན་བསྡུ་པ་དང་གསུམ་གྱི་དང་པོ་ནི། སེམས་བསྲུངས་ཀྱང་གཅན་གཟན་ལ་སོགས་པའི་འཚེ་བྱེད་མང་པོ་ཡོད་པས་འཇིགས་པ་མེད་པར་མི་འགྱུར་རོ།། སྙམ་ན། སྟག་དང་། སེངྒེ་དང་། གླང་ཆེན་དང་། དྲེད་དང་། དུག་སྤྲུལ་དང་། གཅན་གཟན་དེ་དག་ཏུ་མ་ཟད། དགྲ་བོ་མི་རྣམས་ཀྱང་ཐམས་ཅད་དང་དམྱལ་བའི་སྲུང་མ་ཨ་བ་སོགས་ཐམས་ཅད་དེ་མ་ལུས་པ་དང༌། བྱད་མ་སྟེ། མཁའ་འགྲོ་མ་དང༌། ཡི་དྭགས་ཀྱི་འགྲོ་བར་གཏོགས་པའི་སྲིན་པོ་རྣམས་སྔར་རིགས་ཐམས་ཅད་བསྡུས་པ་དེ་བཞིན་དུ་དེ་རྣམས་ཐམས་ཅད་བསྡུས་ཏེ་སེམས་འདི་གཅིག་པུ་དྲན་པས་ཆོས་སེམས་པ་ལ་བཏགས་པ་སྟེ། བཅིངས་པ་ཡིས་འཇིགས་པ་དེ་དག་ཐམས་ཅད་བཏགས་པ་སྟེ་བཅིངས་པར་གྱུར་ལ། སེམས་འདི་གཅིག་པུ་ཤེས་བཞིན་གྱིས་ཉོན་མོངས་ལས་བཏུལ་བས་ཏེ། རྣམ་པར་ཐུལ་ན། འཇིགས་པ་དེ་དག་ཐམས་ཅད་ཐུལ་བར་འགྱུར་ཏེ། འཇིགས་པ་དེ་དག་གི་རྒྱུ་བཅིངས་ཤིང་ཐུལ་བའི་ཕྱིར་རོ།། དེད་དཔོན་སེངྒེས་སེམས་བསྲུངས་པས་སྲིན་མོ་ཐུལ་བ་བཞིན་ནོ།། 
གཉིས་པ་ནི། སེམས་ཐུལ་བས་དེ་དག་ཐུལ་བ་ཅིའི་ཕྱིར་སྙམ་ན། འདི་ལྟར་ཏེ། གང་གི་ཕྱིར་ཚེ་འདི་ཕྱིའི་འཇིགས་པ་ཐམས་ཅད་དང༌། ལུས་སེམས་ཀྱི་སྡུག་བསྔལ་དཔག་ཏུ་མེད་པ་ཡང་སྔར་གྱི་ལས་ངན་གྱི་འཕེན་པའི་དབང་གིས་བྱུང་ལ། ལས་ཀྱང་སེམས་པ་དང་། དེས་ཀུན་ནས་བསླང་བའི་ལུས་ངག་གི་ལས་ཡིན་པས་དེའང་སེམས་མེད་ན་མི་འབྱུང་བས་སེམས་ལས་བྱུང་བ་ཡིན་ནོ།། ཞེས་དངོས་པོའི་དེ་ཁོ་ན་ཉིད་ཕྱིན་ཅི་མ་ལོག་པར་གསུང་བས་ཡང་དག་གསུང་བ་སངས་རྒྱས་ཉིད་ཀྱིས་བསྟན་ཏེ། ཇི་སྐད་(འགྲེལ་པར།)དུ། འཇིག་རྟེན་ན་ནི་སྡིག་པའི་སེམས།། མེད་ལ་སྡང་དང་འཇིགས་པ་མེད།། གང་གིས་སེམས་ནི་དབང་བྱས་པ།། དེ་ཡི་བདེ་བ་ཉམས་པ་མེད།། ཅེས་སོ།། དེའི་རྒྱུ་མཚན། སེམས་ཅན་དམྱལ་ངའི་སྲུང་མ་རྣམས་ཀྱིས་མདུང་དང་། རལ་གྲི་
ལ་སོགས་པའི་མཚོན་ཆ་དང་། རལ་གྲི་ལོ་མའི་ནགས་ཚལ་ལ་སོགས་པ་རྣམས་བྱེད་པ་པོ་སུ་ཞིག་གིས་ཆེད་དུ་སྟེ། རབ་ཏུ་འབད་ནས་བྱས་ཏེ། དབང་ཕྱུག་ལ་སོགས་པའི་བྱེད་པ་པོ་མེད་པ་འོག་ཏུ་འཆད་དོ།། ལྕགས་བསྲེགས་པའི་རང་བཞིན་གྱི་ས་གཞི་བྱེད་པོ་སུས་བྱས་ཤིང་བསྲེག་པའི་དུཿཁ་སྐྱེད་པའི་མེ་ཚོགས་སམ། རྒྱ་དཔེ་དང་འགྲེལ་པ་ཐམས་ཅད་ནས་བུད་མེད་དེ་དག་ཅི་ལས་སྐྱེས་ཞེས་ཏེ། ཤིང་ཤལ་མ་ལིའི་སྟེང་དང་འོག་ཏུ་སྣང་བའི་བུད་མེད་དེ་
དག་ཅི་ལས་སྐྱེས་ཏེ། རྒྱུ་མེད་དུ་མི་འཐད་ཅིང་། སེམས་ལས་མ་གཏོགས་པའི་རྒྱུ་ཡང་མེད་པའི་ཕྱིར། དེ་འདྲ་དེ་དག་སྟེ། དེ་དང་དེའི་རིགས་ཐམས་ཅད་སྡིག་པའི་ལས་ཉེ་བར་འདུས་པའི་སེམས་ཉིད་ལས་འབྱུང་བར་ཐུབ་པས་གསུངས་སོ།། 
གསུམ་པ་ནི། འཇིགས་པ་ཐམས་ཅད་ཀྱི་རྒྱུ་སེམས་ཡིན་པ་དེ་ལྟས་ཏེ། དེའི་ཕྱིར་ས་འོག །ས་སྟེང༌། ས་བླའི་འཇིག་རྟེན་གསུམ་པོ་ན། སྡིག་པའི་སེམས་ལས་གཞན་འཇིགས་པའི་རྒྱུ་འགའ་ཡང་མེད་པས་སེམས་དབང་དུ་བྱའོ།། རྒྱ་མཚོའི་ལྷས་བསྡིགས་པ་ལ་དགེ་བསྙེན་གྱིས་ལན་བཏབ་པ་བཞིན་ནོ།། མདོ་(དཀོན་མཆོག་སྤྲིན་གྱི།)ལས། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ། སེམས་ཡོངས་སུ་ཤེས་ན། ཆོས་ཐམས་ཅད་ཡོངས་སུ་ཤེས་པར་འགྱུར་རོ།། ཞེས་སོ།། 
གཉིས་པ་ལ། སྦྱིན་པ་གཏོང་སེམས་དང་། ཚུལ་ཁྲིམས་སྤོང་སེམས་དང་། བཟོད་པ་ཞི་སེམས་དང་། བརྩོན་འགྲུས་སྤྲོ་སེམས་དང་། བསམ་གཏན་མ་ཡེངས་པའི་སེམས་དང་། ཤེས་རབ་དེ་ཉིད་ཤེས་པའི་སེམས་ལས་འགྲུབ་པར་བསྟན་པ་དང་དྲུག་གི་དང་པོ་ནི། སེམས་དབང་དུ་གྱུར་ཀྱང་དགེ་བ་ཐམས་ཅད་ལག་ཏུ་མི་འོང་སྟེ། གལ་ཏེ་འགྲོ་བ་ཟག་བཅས་ཀྱི་བདེ་བའི་ལོངས་སྤྱོད་ཀྱིས་དབུལ་ཞིང་ཡོ་བྱད་མེད་པའི་བཀྲེན་པ་་དེ་བོར་བ་སྟེ། དེ་དང་བྲལ་ན། ལོངས་སྤྱོད་ཐམས་ཅད་དང་ལྡན་པར་བྱས་པས་སྦྱིན་པའི་ཕ་རོལ་ཏུ་ཕྱིན་པ་རྫོགས་པས་དངོས་པོ་གཙོ་ཆེའོ།། ཞེ་ན། སྐྱོབ་པ་སངས་རྒྱས་ཆོས་ཅན། སྔོན་དུ་སྦྱིན་པའི་ཕར་ཕྱིན་རྫོགས་པ་ཇི་ལྟར་ཡིན་ཏེ། མ་ཡིན་པར་ཐལ། ད་དུང་དུ་ཡང་འགྲོ་བ་བཀྲེན་པ་ཡོད་ན་སྟེ། དབུལ་བ་བོར་བར་མ་བྱས་པའི་ཕྱིར། འདོད་ན། སྦྱིན་པ་རྫོགས་པ་བུད་དོ།། བདོག་པ་ཕྱི་ནང་གི་དངོས་པོའམ། དུས་གསུམ་གྱིས་བསྡུས་པའི་ཆོས་ཟང་ཟིང་མི་འཇིགས་པ་ཐམས་ཅད་དང་དེས་བྱིན་པའི་འབྲས་བུ་རྣམ་སྨིན་དང་བཅས་ཏེ་སྐྱེ་བོ་ཀུན་ལ་བཏང་བའི་སེམས་གོམས་པ་རབ་ཀྱི་མཐར་ཕྱིན་པས་མ་ཆགས་པས་སེར་སྣ་སྤངས་པ་དེའི་ཚེ་སྦྱིན་པའི་ཕ་རོལ་ཏུ་ཕྱིན་པ་རྫོགས་སོ།། ཞེས་མདོ་ལས་གསུངས་ཏེ། དེ་ལྟས་ཏེ། དེའི་ཕྱིར་སྦྱིན་པའི་ཕར་ཕྱིན་དེ་ནི་སེམས་ཉིད་ཡིན་གྱི། གཞན་མེད་དོ།། རྐང་པ་འདི་འོག་མ་ལྔ་པོ་རེ་རེའང་སྦྱར་རོ།། གཉིས་པ་ནི། གསད་བྱའི་ཡུལ་སོགས་མེད་པས་གསོད་པ་སོགས་མེད་པའི་ཕྱིར་ཚུལ་ཁྲིམས་རྫོགས་སོ།། ཞེ་ན། སྐྱོབ་པ་ཆོས་ཅན། ཚུལ་ཁྲིམས་མ་རྫོགས་པར་ཐལ། གསད་བྱ་ཉ་དང་། དེས་མཚོན་པའི་སྲོག་ཆགས་དང་། སོགས་ཀྱི་སྒྲས་གཞན་གྱི་ནོར་དང་། གཞན་གྱི་བུད་མེད་དང་ཆང་ལ་སོགས་པ་དེ་དག་ཡུལ་གང་ཞིག་ཏུ་དེ་དག་གསོད་པ་དང་མ་བྱིན་པར་བླང་བ་ལ་སོགས་པའི་ཡུལ་དུ་མི་འགྱུར་ཞིང༌། མི་མཐོང་བས་བསྐྲད་པར་བྱ་བ་སྟེ། ཡུལ་མེད་པར་བྱ་མི་ནུས་པའི་ཕྱིར་ཞེས་འགྲེལ་པ་རྣམས་ལས་སོ།། ཡང་ན། སེམས་ཅན་ཐམས་ཅད་འཚེ་བ་དང་བྲལ་བས་ཚུལ་ཁྲིམས་རྫོགས་པས་དངོས་པོ་གཙོའོ་ཞེས་ཟེར་ན། སྐྱོབ་པ་ཆོས་ཅན། ཚུལ་ཁྲིམས་མ་རྫོགས་པར་ཐལ། ཉ་ལ་སོགས་པ་གསོད་པར་མི་འགྱུར་བའི་སར་བསྐྲད་པར་མི་ནུས་ཏེ། འཚེ་བ་དང་མ་བྲལ་བའི་ཕྱིར། འདོད་ན། ཚུལ་ཁྲིམས་རྫོགས་པ་བུད་དོ།། དེའི་ཕྱིར་གསད་བྱ་སོགས་ཀྱི་ཡུལ་ལམ། གཞན་འཚེ་བ་དང་བཅས་པ་ཡོད་ཀྱང་རང་་ཉིད་སྤང་བྱ་མི་མཐུན་པའི་ཕྱོགས་བཞི་དང་བཅས་པ་སྤོང་བའི་སེམས་ནི་ཐོབ་པ་ལས་ཚུལ་ཁྲིམས་ཀྱི་
ཕ་རོལ་ཏུ་ཕྱིན་པར་དེའི་རང་བཞིན་རིག་པ་རྣམས་འདོད་ཅིང་བཤད་པས། དེའང་སེམས་ཉིད་ཡིན་ནོ།། 
གསུམ་པ་ནི། དགྲ་ཐམས་ཅད་ཐུལ་ནས་ཚུར་གནོད་པ་མེད་ཅིང་བདག་ཀྱང་ཕར་མི་གནོད་པའི་འཁོན་མེད་པ་བཟོད་པ་ཡིན་པས་དངོས་པོ་གཙོའོ་ཟེར་ན། སེམས་ཅན་མི་སྲུན་པ་སྟེ། སྐྱེ་བོ་ངན་པ་དེ་དག་གཞོམ་པ་སྟེ། བསད་པའམ་གདུལ་བར་ཡོང་མི་ལང་སྟེ། མཐའ་ཡས་པའི་ཕྱིར། ནམ་མཁའ་བཞིན། དེས་ན་རང་གི་ཁྲོ་བའི་སེམས་འདི་གཅིག་པུ་བཅོམ་ན། དགྲ་དེ་དག་ཐམས་ཅད་ཆོམས་པ་དང་འདྲ་སྟེ། གནོད་པ་བྱས་པ་ལ་དགྲ་རུ་མི་རྩི་བའི་ཕྱིར་དང་། ཚེ་རབས་གཞན་ལ་དགྲ་མི་འབྱུང་བའི་ཕྱིར། དཔེར་ན། ཚེར་མ་ལ་སོགས་པའི་གནོད་པ་བསྲུང་བའི་དོན་དུ་ས་སྟེང་འདི་དག་ཀུན་ཏེ། ཐམས་ཅད་ཁྱབ་པར་གཡོག་ཏུ་དེ་སྙེད་ཀོ་བས་ག་ལ་ལང་སྟེ། ཀོ་བ་དེ་ཙམ་མེད་ཅིང་ཡོད་ཀྱང་གཡོགས་པར་བྱེད་མི་ནུས་པའི་ཕྱིར་རོ།། འོན་ཀྱང་ལྷམ་མཐིལ་ཙམ་གྱི་ཀོ་བ་རང་གི་རྐང་པ་ལ་གཡོགས་པས་ས་སྟེང་ཐམས་ཅད་གཡོགས་པ་དང་འདྲའོ།། དཔེ་དེ་བཞིན་དུ་ཕྱི་རོལ་གྱི་དགྲ་ལ་སོགས་པའི་དངོས་པོ་ཡང་བདག་གིས་ཕྱིར་ལྡོག་པར་མི་ལང་བ་སྟེ། མི་ནུས་ཀྱི། གནོད་པ་བྱེད་པའི་བྱ་བ་ལས་བདག་གི་སེམས་ཀྱི་ནུས་པ་ཉིད་ཕྱིར་ལྡོག་པར་བྱའི། ཕྱིའི་དངོས་པོ་གཞན་རྣམས་བཟློག་ཅི་ཞིག་དགོས་ཏེ། དོན་མེད་པའི་ཕྱིར་དང་། རང་གི་སེམས་ལྡོག་པ་ཁོ་ནས་འགྲུབ་པའི་ཕྱིར་རོ།། 
བཞི་པ་ནི། དགེ་བའི་ཕྱོགས་ལ་བརྩོན་འགྲུས་དྲག་པོའི་སེམས་གསལ་བ་ལུས་ངག་གི་ལས་དང་མ་འབྲེལ་བའི་གཅིག་པུ་སྐྱེས་པའི་འབྲས་བུ་གང་ཚངས་པ་དང༌། སོགས་ཀྱི་སྒྲས་བརྒྱ་བྱིན་ལ་སོགས་པར་སྐྱེས་པ་ཡིན་པ་དེ་ལྟར་དགེ་བའི་ཕྱོགས་ལ་སེམས་ཀྱི་སྤྱོད་པ་སྟེ། འཇུག་པ་ཞན་པས་བརྩོན་འགྲུས་མི་གསལ་ན། ལུས་ངག་གི་ལས་མེད་པར་མ་ཟད། ལུས་ངག་གི་ལས་དང་བཅས་པ་ཡིན་ཡང་འབྲས་བུ་སེམས་གསལ་བ་དེ་ལྟར་དུ་ཐོབ་པ་མིན་པས་བརྩོན་འགྲུས་ཀྱང་སེམས་ཉིད་དོ།། བུད་མེད་མ་སྨད་གཉིས་ཆུས་ཁྱེར་བ་ལ་གཅིག་ལ་གཅིག ། སྙིང་རྗེའི་སེམས་གཅིག་པུས་ཚངས་པར་སྐྱེས་པ་ལྟར་གཞན་མ་ཡིན་པ་བཞིན་ནོ།། 
ལྔ་པ་ནི། བསམ་གཏན་ནི། བརྟགས་པའི་དངོས་པོ་ལ་སེམས་རྩེ་གཅིག་པའི་མཚན་ཉིད་ཡིན་པས་སེམས་གཙོ་སྟེ། སྔགས་ཀྱི་བཟླས་བརྗོད་དང༌། ལུས་ཀྱི་
དཀའ་ཐུབ་དབང་པོ་བསྡམས་པ་ཀུན་ཏེ། དེ་རྣམས་ཐམས་ཅད་དུས་ཡུད་ཙམ་ཞིག་ལྟ་ཞོག །ཡུན་རིང་པོའི་དུས་སུ་སྤྱད་པར་བྱས་ཀྱང་སེམས་གཞན་ཏེ། དོན་གཞན་ལ་ཆགས་པའམ་གཡེངས་པ་སྟེ། གཉིད་ཀྱིས་ནོན་པས་རྨུགས་སམ་ཤེས་བཞིན་མེད་པས་དམན་ཏེ། བསམ་གཏན་མི་གསལ་བས་བྱས་པ་ནི། དེ་ཉིད་རིག་པ་སྟེ། ཐམས་ཅད་མཁྱེན་པས་དོན་མེད་པར་གསུངས་ཏེ། དོན་མེད་པ་ནི། དམན་པ་ལ་དགག་སྒྲ་སྟེ།དོན་ནི། འབྲས་བུ་ཡིན་ལ། དེ་ཉུང་ཞིང་ངན་པའམ། འདོད་པའི་དོན་ལ་མི་མཁོ་བས་མེད་ཅེས་གསུངས་ཏེ། བུའི་བྱ་བ་མི་ནུས་པ་ལ་བུ་མེད་ཅེས་བརྗོད་པ་བཞིན་ནོ། དེས་ན་བསམ་གཏན་ཡང་སེམས་གཙོ་བོ་ཉིད་དོ།། 
དྲུག་པ་ནི། འཁོར་བའི་སྡུག་བསྔལ་གྱིས་འཇིགས་ཤིང་བདེ་བ་དོན་དུ་གཉེར་བ་གང་གིས་འཇིག་རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་ཀྱི་གཙོ་བོ་མཆོག་གམ། འགྱུར་གཞན་ལས། དོན་པོ་དགེ །མཆོག་གམ། བདོག་པ་ཤེར། ཀུན་ཞེས་འབྱུང་སྟེ། དགེ་མི་དགེའི་ཆོས་ཐམས་ཅད་སེམས་ལ་རག་ལས་པས་སེམས་གཙོ་བོ་སྟེ། ཇི་སྐད་དུ། དེ་ནི་ཆོས་རྣམས་སྔོན་དུ་འགྲོ། གཙོ་བོ་ཡིད་ཡིན་ཡིད་ལས་བྱུང༌།། ཞེས་དང་། འཇིག་(རྒྱ་སྤྲིན།) རྟེན་དག་ནི་སེམས་ཀྱིས་ཁྲིད།། སེམས་ཀྱིས་ཡོངས་སུ་འདྲེན་པར་བྱེད།། ཐམས་ཅད་ཀྱང་ནི་སེམས་གཅིག་གོ །ཆོས་ཀྱི་ཕྱི་བཞིན་འབྲང་བར་འགྱུར།། ཞེས་སོ།། དེས་ན་འཇིག་རྟེན་ལས་འདས་མ་འདས་ཀྱི་ཆོས་ཀྱི་གཏེར་དུ་གྱུར་པའམ། དེ་བཞིན་གཤེགས་པའི་ཆོས་རྣམས་ཀྱི་མཆོག་བྱིས་པ་རྣམས་ཀྱི་སྤྱོད་ཡུལ་མིན་པའི་ཕྱིར་རམ། སྐྱེ་བོ་སྣོད་མ་ཡིན་པ་ལ་བསྟན་པར་བྱ་བ་མ་ཡིན་པས་ན། སེམས་ཀྱི་གསང་བ་ཡོད་མེད་ཀྱི་མཐའ་དང་བྲལ་བ་ཆོས་སྐུའི་རང་བཞིན་ཏེ། མདོ་(འོད་སྲུང་གིས་ཞུས་པའི།)ལས། འོད་སྲུང་། སེམས་ནི་ཀུན་ཏུ་བཙལ་ན་མི་རྙེད་དེ། གང་མི་རྙེད་པ་དེ་ནི། མི་དམིགས་པའོ།། གང་མི་དམིགས་པ་དེ་ནི། དུས་གསུམ་ལས་འདས་པ་སྟེ། དེ་ནི་ཡོད་པ་ཡང་མ་ཡིན། མེད་པ་ཡང་མ་ཡིན་ནོ།། ཞེས་སོ།། དེ་དེ་ཁོ་ན་ཉིད་སེམས་པས་མ་ཤེས་ཤིང་མ་་བསྒོམས་ན། མྱང་འདས་ཀྱི་བདེ་བ་ཐོབ་པ་དང་། འཁོར་བའི་དུ་༔ཁ་གཞོམ་པར་འདོད་ཀྱང་སེམས་ཅན་དེ་དག་མེ་ལྔ་བསྟེན་པ་དང་སྐྲ་འབལ་བ་སོགས་པའི་བརྟུལ་ཞུགས་ལ་འབད་ཀྱང་འཁོར་བར་དོན་ཏེ། འབྲས་བུ་མེད་ཅིང་གྱི་ན་ཉིད་དུ་ནམ་མཁའ་ལ་ཀ་ཤིའི་མེ་ཏོག་བཞིན་དུ་འཁྱམས་ཏེ། དེ་ཁོ་ན་ཉིད་ཤེས་པའི་ཤེས་རབ་མེད་པའི་ཕྱིར། ཁྱབ་པ་ཡོད་དེ། དངོས་པོར་འཛིན་པས་འཁོར་བ་ལས་མི་ཐར་བའི་ཕྱིར་རོ།། དེས་ཐབས་སྟོབས་སྨོན་ལམ་ཡེ་ཤེས་ཀྱི་ཕ་རོལ་ཏུ་ཕྱིན་པ་བཞི་ཡང་སེམས་གཙོ་བོར་བསྟན་ཏེ། དེ་བཞི་ནི། ཤེར་ཕྱིར་གྱི་ནང་དུ་འདུས་པའི་ཕྱིར་རོ།། མདོ་(སྡོང་པོ་བཀོད་པའི།)ལས་ཀྱང་། བྱང་ཆུབ་སེམས་དཔའི་སྤྱོད་པ་ཐམས་ཅད་ནི། རང་གི་སེམས་ལ་བརྟེན་ནོ།། སེམས་ཅན་ཐམས་ཅད་སྨིན་པར་བྱ་བ་དང་། གདུལ་བར་བྱ་བ་ནི། རང་གི་སེམས་ལ་བརྟེན་ནོ།། ཞེས་སོ།། 
གསུམ་པ་ནི། སེམས་བསྲུངས་ན། འཇིགས་པ་ཐམས་ཅད་ཞི་ཞིང་དགེ་བ་ཐམས་ཅད་འགྲུབ་པ་དེ་ལྟས་ཏེ། དེའི་ཕྱིར་བདག་གི་སེམས་འདི་ནི། འོག་ནས་འཆད་པའི་ཚུལ་གྱིས་དྲན་པས་ལེགས་བཟུང་སྟེ། ཤིན་ཏུ་བརྟེན་ཅིང་ལྷག་པར་གནས་པ་དང༌། ཤེས་བཞིན་གྱིས་ལེགས་པར་བསྲུང་བར་བྱ་སྟེ། སེམས་སྲུང་བའི་ནང་དུ་བསླབ་པ་ཐམས་ཅད་འདུས་པའི་ཕྱིར། དེས་ན་སེམས་སྲུང་བ་ཉིད་བརྟུལ་ཞུགས་ཀྱི་གཙོ་བོ་ཡིན་གྱི། དེ་མ་གཏོགས་པ་བརྟུལ་ཞུགས་མང་པོས་ཅི་ཞིག་བྱ་སྟེ། དོན་མེད་དེ། མདོ་(ཆོས་ཡང་དག་པར་སྡུད་པའི།)ལས། བྱང་བ་སེམས་དཔའ་རྣམ་པར་གནོན་པའི་བློ་གྲོས་ཀྱིས་གསོལ་པ། ཆོས་ཆོས་ཞེས་བགྱི་བའི་ཆོས་གང་ལགས་པ་དེ་ནི། ཡུལ་ན་མི་གནས། ཕྱོགས་ན་མི་གནས་ཏེ། ཆོས་རང་གི་སེམས་ལ་རག་ལས་པ་ནི་མ་གཏོགས་པས་དེ་ལྟ་
བས་བདག་གིས་རང་གི་སེམས་ཤིན་ཏུ་གཟུང་བ་དང་། ལེགས་པར་མགུ་བ་དང་། ཤིན་ཏུ་མཐར་གཏུགས་པ་དང་། ཤིན་ཏུ་དུལ་བ་དང་། ཤིན་ཏུ་མཉམ་པར་བརྩམས་པ་དང་། ཤིན་ཏུ་ཚར་གཅད་པར་བྱའོ།། དེ་ཅིའི་ཕྱིར་ཞེ་ན། སེམས་གང་ན་མཆིས་པ་དེ་ན་ཡོན་ཏན་དང་ཉེས་པ་རྣམས་མཆིས་ཀྱི། སེམས་མ་མཆིས་པ་ལ་ནི། ཡོན་ཏན་དང་ཉེས་པ་རྣམས་མ་མཆིས་སྙམ་སྟེ། དེའི་ཕྱིར་བྱང་ཆུབ་སེམས་དཔའ་ཉེས་པ་རྣམས་ལས་སེམས་ལྡོག་ནས་ཡོན་ཏན་རྣམས་ལ་འཇུག་སྟེ། དེ་ལྟ་བས་ན། ཆོས་ནི་སེམས་ལ་རག་ལས། བྱང་ཆུབ་ནི། ཆོས་ལ་རག་ལས་ཞེས་བགྱིའོ།། ཞེས་སོ།། 
གཉིས་པ་ནི། ཐམས་ཅད་སེམས་ལ་རག་ལས་པ་ངེས་པར་བྱས་ནས་སེམས་ཇི་ལྟར་སྲུང་བའི་དཔེ་གསུངས་པ་ནི། མ་དྲངས་གྲོལ་བ་ནི། རྒྱ་གར་གྱི་སྐད་དོད་གཅིག་ལ་བོད་ཀྱི་སྐད་གཉིས་སུ་བསྒྱུར་བ་སྟེ། མཉམ་པར་མ་བཞག་པས་མ་དྲངས། རྣམ་པར་གཡེང་པས་གྲོལ་བ་སྟེ། མ་བསྡམས་པར་སྤྱོད་པ་རང་ཡན་དུ་བྱིས་པ་རྩབ་གྲོལ་ཅན་གྱི་ཁྲོད་དེ་ནང་དུ་གནས་ནས་བསྒྲིམས་པ་སྟེ། བག་ཡོད་པས་ལུས་ཀྱི་རྨ་ལ་གནོད་པ་བྱུང་གིས་དོགས་ནས་བག་བྱེད་པ་སྟེ། སྲུང་བར་བྱེད་པ་ཇི་ལྟ་བ་དེ་བཞིན་དུ། སྐྱེ་བོ་ངན་པའི་ཁྲོད་དེ། ནང་ན་གནས་པའི་བསླབ་པ་སྲུང་བར་འདོད་པས་ཀྱང་སྡུག་བསྔལ་གྱི་རྒྱུན་ཡིན་པས་སེམས་ཉིད་རྨ་སྟེ། འདི་རྟག་ཏུ་བསྲུང་བར་བྱའོ། རྨ་ལ་དགེ། སྡུག་བསྔལ་ཡོད་པས་སྲུང་གི་སེམས་ཀྱི་རྨ་ལ་སྡུག་བསྔལ་མེད་པས་མི་སྲུང་ངོ༌།། སྙམ་པའམ། ཡང་ན། དཔེ་བས་ལྷག་པ་སྟོན་པ་ནི། རྨ་ཡིས་བྱས་པའི་སྡུག་བསྔལ་ཆུང་ངུ་ཡིས་སྐྲག་པའང་རྨ་ཡི་བག་བྱེད་ན་སྟེ། གུས་པས་སྲུང་ན། དམྱལ་བར་སྡུག་བསྔལ་སྟོང་ཕྲག་དུ་མ་སྐྱེད་པར་བྱེད་པའི་རི་བོ་བསྡུས་འཇོམས་ཀྱིས་འཇོམས་པ་སྟེ། བསྣུན་པའི་སྡུག་བསྔལ་གྱིས་སྐྲག་པ་ཡིས་སེམས་ཀྱི་རྨ་ལྟ་ཅིའི་ཕྱིར་མི་སྲུང་སྟེ། བསྲུང་བར་བྱའོ།། སེན་མོའི་བར་དུ་ཤིག་བཅར་ན་བསྡུས་འཇོམས་སུ་རི་ལུག་གི་གདོང་པ་ལྟ་བུའི་བར་དུ་གཅོར་བའི་སྐྲག་པས་སྲུང་དགོས་ཞེས་འགྲེལ་(དགེ། བཻ།)པ་དག་ལས་སོ།། 
གསུམ་པ་ནི། སེམས་སྲུང་བའི་བདག་ཉིད་ཀྱི་སྤྱོད་པ་འདི་འདྲ་བས་གནས་པར་བྱེད་ན། སྐྱེ་བོ་ངན་པ་སྟེ། མི་རིགས་པར་བྱེད་པའི་སྐྱེ་བོའམ། ཡུལ་ངན་པའི་ཁྲོད་ན་གནས་ཀྱང་ཞེ་སྡང་མི་སྐྱེ་ཞིང་རབ་ཏུ་མྱོས་མའི་བུད་མེད་སྡུག་པའི་གནས་བརྒྱད། གཡོ་སྒྱུ་སུམ་ཅུ་སོ་གཉིས་དང་ལྡན་པའི་ཁྲོད་ན་གནས་ཀྱང་ཆགས་པ་མི་སྐྱེ་བ་དེའི་ཕྱིར་སྡོམ་བརྩོན་གྱིས་བརྟན་པ་སྟེ། བག་ཡོད་པའམ་ཡིད་བྱེད་འདི་ལ་ངེས་པར་སེམས་པ་ཉམས་པ་སྟེ་ཞིག་པའམ་དེ་ལས་ཡིད་འཁྲུལ་པར་མི་འགྱུར་རོ།། སམ་དང་རུང་ནི། ཕན་ཚུན་བསྔ་བའམ། ཡང་ན། མི་མཐུན་ཕྱོགས་གཞན་མ་སྨོས་པ་རྣམས་སྡད་པའོ།། 
༼ ༣ ༽དོན་བསྡུ་བ།
གསུམ་པ་ནི། གལ་ཏེ་དེ་ལྟར་གནས་ན་བདག་ནི་རྙེད་བཀུར་སོགས་ཉམས་པར་འགྱུར་རོ།། སྙམ་ན། བདག་གི་ཆོས་གོས་དང་། བསོད་སྙོམས་སོགས་ཐོབ་པའི་རྙེད་པ་དང་། རྒྱ་དཔེ་དང་འགྲེལ་པར་འདོད་པའི་བཤད་པ་ཡོད་པས་ཇི་ལྟར་འདོད་པའི་དོན་དང་གུས་པས་སྟན་འདིང་བ་དང་། ཞབས་ལ་ཕྱག་འཚལ་བ་ལ་སོགས་པའི་བཀུར་སྟི་དང་། རང་གི་ལུས་དང་། འཚོ་བའི་སྲོག་ཀྱང་མེད་པ་སྟེ། ཉམས་ཀྱང་བླ་ཞིང་། རང་དོན་དུ་བྱེད་པའི་དགེ་བ་གཞན་དང་བདེ་བ་དང་། ཡིད་བདེ་བའི་རྒྱུ་མཚན་གང་ཡང་རུང་བ་ཉམས་ཀྱང་བླའི། བདག་གི་དགེ་སེམས་སམ་བྱང་ཆུབ་ཀྱི་སེམས་ནི། དུས་ནམ་དུ་ཡང་ཉམས་པར་མི་བྱ་སྟེ། མདོ་ལས། བདག་གི་ནོར་ནི་བཏང་ལ་ལུས་བསྲུང་ངོ་།། ནོར་དང་ལུས་ཀྱང་བཏང་ལ་སྲོག་བསྲུང་སྟེ། ནོར་དང་ལུས་དང་དེ་བཞིན་སྲོག་རྣམས་དང་། ཐམས་ཅད་བཏང་ནས་འདིར་ནི་ཆོས་བསྲུང་ངོ༌།། ཞེས་སོ།། 
 ༼ ༢ ༽སེམས་བསྲུང་བའི་ཐབས་སུ་དྲན་པ་དང་བཤེས་བཞིན་སྲུང་བར་བསྟན་པ།
༼ ༡ ༽ སེམས་བསྲུང་བའི་ཕྱིར་དྲན་ཤེས་བཞིན་སྲུང་བར་གདམས་པ།
གཉིས་པ་ལ། སེམས་བསྲུང་བའི་ཕྱིར་དྲན་ཤེས་བཞིན་སྲུང་བར་གདམས་པ། མ་བསྲུངས་པའི་ཉེས་དམིགས། སྲུང་བའི་ཚུལ་ཕན་ཡོན་དང་བཅས་པ་གསུམ་གྱི་དང་པོ་ནི། འདི་ལ་གུས་པ་ནན་ཏན་དུ་བསྐྱེད་པར་བྱའོ།། ཞེས་གདམས་པའི་ཕྱིར་བསྟན་བཅོས་མཛད་པས་གསོལ་བ་འདེབས་ཞེས་དྲང་ངོ་།། གང་ལ་ན། བསླབ་པ་སྲུང་བར་འདོད་པའི་ཕྱིར་སེམས་སྲུང་འདོད་པ་རྣམས་ལ་ནིའོ།། ཅིའི་དོན་དུ་ན། གནང་བཀག་ལ་གནང་བཀག་ཏུ་ཤེས་ནས་མ་བརྗེད་པའི་དྲན་པ་དང་། ལུས་སེམས་ཀྱི་གནས་སྐབས་ལ་སོ་སོར་བརྟགས་ནས་ཡང་དག་པའི་ཤེས་བཞིན་ཏེ། མདོ་(ཤེར་ཕྱིན།)ལས། སྤྱོད་ན་ཡང་བདག་སྤྱོད་དོ།། ཞེས་རབ་ཏུ་ཤེས་སོ།། འགྲེང་ན་ཡང་བདག་འགྲེང་ངོ༌།། ཞེས་རབ་ཏུ་ཤེས་སོ།། ཞེས་སོགས་ལྟར་ན། འགྲོ་ན་འགྲོའོ།། འདུག་ན་འདུག་གོ། སྙམ་དུ་ཡང་དག་པར་རབ་ཏུ་ཤེས་པའི་ཤེས་བཞིན་དག་བསྲུང་བའི་དོན་དུའོ།། ཇི་ལྟར་ན།སྲོག་ལ་བབ་ཀྱང་སྲུངས་ཤིག་ཅེས་སམ། རྒྱ་དཔེ་ལྟར་ན། ཀུན་ཏུ་འབད་པ་སྟེ། ནན་ཏན་དུ་བྱེད་པས་སྲུངས་ཤིག་ཅེས་ཞི་བ་ལྷ་བདག་ནི་ཐལ་མོ་སྦྱར་ནས་གསོལ་བ་འདེབས་པར་བྱེད་དོ།། མདོ་(གཙུག་ན་རིན་པོ་ཆེའི།)ལས། དྲན་པ་གང་གིས་ཉོན་མོངས་པ་ཐམས་ཅད་འབྱུང་བར་མི་འགྱུར་བ་དང་། དྲན་པ་གང་གིས་བདུད་ཀྱི་ལས་ཐམས་ཅད་སྐབས་མི་འབྱེད་པ་དང༌། དྲན་པ་གང་གིས་ལམ་ངན་པའམ་ལམ་གོལ་བར་མི་འགྲོ་བ་དང༌། དྲན་པ་སྒོ་བ་ལྟ་བུར་གྱུར་པ་གང་གིས་སེམས་དང་སེམས་ལས་བྱུང་བའི་ཆོས་མི་དགེ་བ་ཐམས་ཅད་ཀྱི་སྐབས་མི་འབྱེད་པ་འདི་ནི། ཡང་དག་པའི་དྲན་པ་ཞེས་བྱའོ།། ཞེས་སོ།། 
༼ ༢ ༽ མ་བསྲུངས་པའི་ཉེས་དམིགས།
གཉིས་པ་ལ། གཉི་ག་དང་། ཤེས་བཞིན་དང་། དྲན་པ་མེད་པའི་ཉེས་དམིགས་གསུམ་གྱི་དང་པོ་ནི། དེ་དག་འབད་ནས་སྲུང་ཅི་དགོས་ཏེ། མ་བསྲུངས་ན་ཉེས་པ་ཅི་ཡོད་སྙམ་ན། དཔེར་ན། ནད་ཀྱིས་ཁམས་བཀྲུགས་པའི་མི་དག་ནི། འགྲོ་བ་དང་། སྟོན་མོ་ལ་སོགས་པའི་ལས་རྣམས་ཀུན་ལ་མཐུ་མེད་པ་སྟེ། བྱ་བར་མི་བཟོད་པ་ཇི་ལྟ་བ་དེ་བཞིན་དུ་དྲན་ཤེས་བཞིན་མེད་པའི་རྨོངས་པས་སེམས་དཀྲུགས་པའི་མིས་་གཏན་དང་ཁ་ཏོན་ལ་སོགས་པའི་ལས་རྣམས་ཀུན་ལ་མཐུ་མེད་པ་སྟེ། བྱ་བར་མི་ནུས་སོ།། 
གཉིས་པ་ལ། ཤེས་རབ་དང༌། ཚུལ་ཁྲིམས་ཕུན་ཚོགས་སུ་མི་འགྱུར་བ་གཉིས་ཀྱི་དང་པོ་ནི། ཤེས་བཞིན་མེད་པའི་སེམས་དང་ལྡན་པའི་གང་ཟག་གིས་བདག་རྐྱེན་ཐོབ་པས་སྐྱེས་པའི་ཤེས་རབ་དང་། རིགས་པ་བཞིས་བརྟག་དཔྱད་བྱས་པས་ཤེས་པ་བསམ་པའི་ཤེས་རབ་དང་། ཏིང་ངེ་འཛིན་བསྒོམས་པས་ཤེས་པ་བསྒོམས་བྱུང་གི་ཤེས་རབ་ཀྱིས་ཆོས་ཤེས་ཀྱང་དྲན་པ་ལ་ཆོས་དེ་མི་གནས་ཏེ། གློ་བརྡོལ་ཏེ། བུག་པ་ཅན་གྱི་བུམ་པར་ཆུ་བླུག་ཀྱང་མི་གནས་པ་བཞིན་ནོ།། 
གཉིས་པ་ནི། ཐོས་སོགས་ཀྱི་ཤེས་རབ་ཉིད་ཤེས་བཞིན་མ་ཡིན་ནམ་ཞེ་ན། དུ་མ་ཐོས་ལྡན་ཞེས་འགྲེལ་པར་སྦྲེལ་ཏེ། མང་དུ་ཐོས་པ་དང་། དད་པ་དང་ལྡན་པ་བསླབ་པ་ལ་གུས་པའི་བརྩོན་པ་ལྷུར་ལེན་པ་ཡང་ཤེས་བཞིན་མེད་པའི་སྐྱོན་ཏེ། ཉེས་པ་ཆགས་པས་ལྟུང་བའི་རྙོག་པའི་དྲི་མ་དང་བཅས་པར་འགྱུར་ཏེ། ལུས་སེམས་ཀྱི་སྤྱོད་པ་ལ་སོ་སོར་མི་རྟོག་པའི་ཕྱིར་དང་། དང་ཡང་གི་སྒྲས་ཐོས་པ་དང་ལྡན་པ་དང་། བརྩོན་འགྲུས་དང་ལྡན་པ་འབའ་ཞིག་ཏུ་མ་ཟད་ཅེས་པའོ།། 
གསུམ་པ་ལ། རྒྱུ་དགེ་བ་དང་། འབྲས་བུ་བདེ་འགྲོ་འཇོམས་པ་གཉིས་ཀྱི་དང་པོ་ནི། ཤེས་བཞིན་དང་བྲལ་བས་ཤེས་བཞིན་མེད་པའི་ཉོན་མོངས་ནི། དགེ་བའི་ནོར་འཕྲོག་པའི་ཆོམ་རྐུན་ཏེ། དེས་དགེ་བ་སྲུང་བའི་དྲན་པ་ཉམས་པ་སྟེ། བརྗེད་པའི་རྗེས་སུ་འབྲངས་ནས་བསོད་ནམས་མ་བསགས་ན། ངན་འགྲོར་འགྲོ་བར་མ་ཟད། བསོད་ནམས་དག་ནི། ཉེ་བར་བསགས་ཀྱང་ཤེས་བཞིན་མེད་པས་བཅོམ་ནས་ངན་འགྲོར་འགྲོ་སྟེ། ནོར་བསགས་ཀྱང་རྐུན་པོས་བཏོགས་པ་སྟེ། འཕྲོག་ནས་དབུལ་པོར་འགྲོ་བ་བཞིན་ནོ།། 
གཉིས་པ་ནི། ཉོན་མོངས་ཆོམ་རྐུན་ཏེ། གནོད་པའི་ཚོགས་འདི་ནི། གླགས་སྐབས་ནི། སྐད་དོད་གཅིག་ལ་བོད་ཀྱི་སྐད་གཉིས་སུ་བསྐྱུར་བ་སྟེ། ཤ་ཟ་བཞིན་དུ་གནོད་པ་གླགས་སམ་སྐབས་ཏེ། བར་ཆད་འཇུག་པའི་ལམ་ཚོལ་བར་བྱེད་པ་སྟེ། གླགས་དེ་འཇུག་པའི་ལམ་རྙེད་པར་གྱུར་ནས་དགེ་བའི་ནོར་འཕྲོག་ཅིང་། དེའི་ཕྱིར་བདེ་འགྲོའི་སྲོག་སྟེ། འཚོ་བ་ཡང་འཇོམས་པར་བྱེད་དེ། དགེ་བའི་རྒྱགས་མེད་པའི་ཕྱིར་རོ།། 
༼ ༣ ༽ སྲུང་ཚུལ་ཕན་ཡོན་དང་བཅས་པ།
༼ ༡ ༽ དྲན་པ་སྲུང་བ་ཕན་ཡོན་དང་བཅས་པ།
གསུམ་པ་ལ། དྲན་པ་དང་། ཤེས་བཞིན་སྲུང་བ་ཕན་ཡོན་དང་བཅས་པ་གཉིས་ཀྱི་དང་པོ་ལ། དྲན་པ་སྲུང་བའི་ཚུལ། དྲན་པ་སྐྱེ་བའི་རྒྱུ། དྲན་པ་རྒྱུ་དང་བཅས་པའི་ཕན་ཡོན། དྲན་པས་དོན་མེད་པའི་སྤྱོད་པ་སྤང་བ་དང་བཞིའི་དང་པོ་ནི། དྲན་པ་མེད་ན། ཉེས་པ་ཆེ་བས་དེ་བས་ཏེ། དེའི་ཕྱིར་བླང་དོར་གྱི་དམིགས་པ་མ་བརྗེད་པའི་དྲན་པ་ནི། ཡིད་ཀྱི་ཁང་པར་བཅུག་ལ་གཞག་གི། དེའི་སྒོ་ནས་གུད་དུ་མི་གཏང་བའམ། ཡང་ན་ཡིད་ནི་བྱང་ཆུབ་ཀྱི་སེམས་ཡིན་ལ། དེ་ཉིད་བྱང་ཆུབ་ཐོབ་པའི་ཐབས་ཡིན་པས་ཡིན་ལ། དྲན་པ་ནི། སྒོ་བ་ཡིན་པས་ཤེས་བཞིན་མེད་པའི་ཆོམ་རྐུན་བསྲུང་བའི་ཕྱིར་སྒོ་
དེར་རྟག་ཏུ་གཞག་གི །དེ་ནས་གུད་དུ་ནམ་ཡང་མི་གཏང་ངོ་།། བརྒྱ་ལ་དགེ། བག་མེད་པས་ཡུལ་གཞན་གྱི་སྟེང་དུ་སོང་ན་ཡང་ངན་སོང་གསུམ་གྱི་གནོད་པ་སྟེ། སྡུག་བསྔལ་དག་དྲན་པར་བྱས་ཏེ། སླར་བཀུག་ནས་ཡིད་ཀྱི་སྒོར་ཉེ་བར་གཞག་གོ།
གཉིས་པ་ནི། དྲན་པ་དེ་གང་གིས་འགྲུབ་ཅེ་ན། བླ་མ་བཟང་པོ་དང་འགྲོགས་པ་ལས་དང་། མཁན་པོ་དང་། དེས་མཚོན་ནས་སློབ་དཔོན་ལ་སོགས་པ་བསླབ་པའི་ཚོགས་ལ་གདམས་པ་རྗེས་སུ་བསྟན་པ་དང་། བླ་མ་དང་། མཁན་པོ་དང༌། གྲོགས་ཚངས་པ་མཚུངས་པར་སྤྱོད་པ་དང་། དེ་དག་གི་རྗེས་སུ་བསྟན་པ་ལ་འཇིགས་པ་དང་གུས་པ་ནི། བྱ་བ་རྣམས་ལ་སྙིང་ནས་མངོན་དུ་ཕྱོགས་པ་སྟེ། ཁྱད་དུ་གསོད་པའི་གཉེན་པོ་ཡིན་ལ། དེ་བྱེད་པ་ནི། མཁས་པ་འབད་པ་དང་ལྡན་པའོ།། བླང་དོར་གྱི་དགག་སྒྲུབ་ངེས་པར་རྗེས་སུ་འཛིན་པའི་སྐལ་ལྡན་ལ་དྲན་པ་བདེ་བླག་སྟེ། ཚེགས་ཆུང་ངུས་སྐྱེ་བར་འགྱུར་རོ།། 
གཞན་ཡང་། དེ་དག་ཡོད་དམ་མེད་ཀྱང་རུང་སྟེ། སངས་རྒྱས་དང་བྱང་ཆུབ་སེམས་དཔའ་དེ་དག་དུས་ཀུན་ཏུ་དངོས་པོ་མཐའ་དག་ཐོགས་མེད་དེ། བར་དུ་གཅོད་པ་མེད་པར་གཟིགས་པའི་སྤྱན་དང་ལྡན་པ་དེ་དག་ཐམས་ཅད་ཀྱི་སྤྱན་སྔ་ན། ཤེས་བྱ་ཐམས་ཅད་མངོན་སུམ་དུ་ཡོད་པས་བདག་ཀྱང་རྟག་པར་མངོན་སུམ་དུ་གནས་སོ་ཞེས་དེ་ལྟར་དུ་བསམ་ནས་རང་སྒོ་གསུམ་བསྡམས་ནས་བསྡད་པ་དང་། མི་མཐུན་པའི་ལས་ལ་འཛེམ་པའི་ངོ་ཚ་ཤེས་པ་དང་། བསླབ་པ་ལ་གུས་པ་དང་། དེ་ལས་མི་འདའ་བའི་འཇིགས་པའམ་ཁྲེལ་ཡོད་པ་དང་བཅས་པས་དྲན་པ་རྟག་ཏུ་བཞག་པ་སྟེ། རྟག་ཏུ་གནས་ན་དྲན་པ་སྐྱེ་བར་འགྱུར་རོ།། 
གསུམ་པ་ནི། དེ་ལྟར་གནས་པ་དེ་ལ་དྲན་པ་སྐྱེ་བར་མ་ཟད། མཁྱེན་པ་ཐོགས་མེད་དུ་གཟིགས་པའི་སངས་རྒྱས་ཀྱི་ཡོན་ཏན་རྗེས་སུ་དྲན་པའམ་ཡང་དང་ཡང་དུ་སྟེ། སྐད་ཅིག་རེ་རེ་ཞིང་འབྱུང་བར་འགྱུར་རོ།། དྲན་པའི་རྒྱུའི་ཡོན་ཏན་བཤད་ནས་དྲན་པ་ཉིད་ཤེས་བཞིན་སྐྱེ་བ་དང་གནས་པའི་རྒྱུར་སྟོན་པ་ནི། གང་གི་ཚེ་དྲན་པ་ཡིད་ཀྱི་སྒོ་ནས་ཉོན་མོངས་ཆོམ་རྐུན་གྱི་ཚོགས་བསྲུང་བའི་དོན་དུ་སྒོ་བ་ལྟར་གནས་པར་གྱུར་པ་དེའི་ཚེ་ཤེས་བཞིན་ཡང་འབད་པ་མེད་པར་འབྱུང་ངོ་།། གཞན་དུ་སོང་བ་དག་ཀྱང་ཕྱིར་འོང་བར་འགྱུར་རོ།། འགྲེལ་ཆེན་ལྟར་ན། ཤེས་བཞིན་འོངས་པ་དག་ཀྱང་ཕྱིར་མི་
ལྡོག་པར་བརྟན་པར་འགྱུར་རོ།། 
བཞི་པ་ལ། བསྟན་བཤད་གཉིས་ཀྱི་དང་པོ་ནི། བླ་མ་དག། འདི་ནས་ཤེས་བཞིན་སྲུང་བར་འཆད་མོད་ཀྱི། བསླབ་བཏུས་ལས། དོན་མེད་པའི་སྤྱོད་པ་སྤང་བ་དེ་དྲན་པ་བཅུ་གཉིས་ཀྱིས་འགྲུབ་པར་བཤད་པ་ལྟར། དྲན་པས་དོན་མེད་པའི་སྤྱོད་པ་སྤང་བའམ། བསླབ་པར་འོས་པ་རྣམས་ལ་བསླབ་ཚུལ་སྟོན་པ་ཡིན་ལ། ཤེས་བཞིན་ནི།འོག་ནས་ལུས་ཀྱིས་འདི་ལྟར་བྱ་བ་མན་ཆད་ལ་སྦྱོར་བར་འགྲེལ་པ་གསུམ་(ཤེར། བཻ། བི།)ལས་བཤད་དོ།། རེ་ཞིག་ནི། རིམ་པ་སྟོན་པ་སྟེ། དྲན་པས་དོན་མེད་པའི་སྤྱོད་པ་སྤང་བ་དང་པོར་འཆད་ལ། ཕྱི་ནས་གཞན་ཡང་འཆད་ཅེས་པའོ།། བྱ་བ་ལ་འཇུག་པའི་དང་པོར་དོན་མེད་པའི་སྤྱོད་པ་ཀུན་ནས་སློང་བ་དཔེ་འདྲ་བའི་སེམས་ཉོན་མོངས་ཅན་འདི་ནི། སྐྱོན་དང་བཅས་པར་ཤེས་པར་བྱས་ནས་དེའི་ཚེ་ཤིང་རླུང་
གིས་མི་བསྒུལ་བ་བཞིན་དུ་སེམས་ཉོན་མོངས་ཀྱི་དབང་དུ་མི་འགྲོ་བའི་ཟུངས་ཐུབ་་གནས་པར་བྱའོ།། རྒྱ་དཔེ་དང་འགྲེལ་པ་རྣམས་ལྟར་ན། རྟག་ཏུ་འདི་འདྲར་ཉེར་བཞག་སྟེ།། ཤིང་བཞིན་དབང་པོ་བྲལ་བ་ཉིད།། བདག་གིས་རྟག་ཏུ་གཞག་པར་བྱ།། ཞེས་ཏེ། དང་པོར་སེམས་འདི་ནི་རྟག་ཏུ་སྟེ། དུས་ཐམས་ཅད་དུ་འདི་འདྲ་སྟེ། བཤད་པའི་རིམ་པ་དང་ལྡན་པས་ཉེ་བར་བཞག་པར་བྱས་ཏེ། འབྲས་བུ་མེད་པའི་སྤྱོད་པ་སྤོང་བའི་དོན་དུ་མིག་ལ་སོགས་པའི་དབང་པོའི་ཚོགས་དང་བྲལ་བས་གཟུགས་སོགས་ཡུལ་འཛིན་པའི་རྟོག་པ་ཐམས་ཅད་བསྡུས་ལ། བདག་གིས་རྟག་ཏུ་གནས་པརབྱའོ།། དཔེར་ན། ཤིང་མིག་ལ་སོགས་པའི་བྱེད་པས་སྟོང་པས་ཡུལ་མི་འཛིན་པ་བཞིན་དུའོ།། 
གཉིས་པ་ནི། དེ་ལྟར་ན། སློབ་པ་དང༌། སྤྱོད་པ་ཡང་མེད་པར་འགྱུར་རོ།། ཞེ་ན། མི་འགྱུར་ཏེ། དོན་ཏེ། འབྲས་བུ་མེད་པའི་གཡེང་བར་ལྟ་བ་སྟེ། མིག་གཞན་དུ་ཡེངས་པ་དང་། དེས་མཚོན་ནས་དབང་པོའི་སྒོ་ནས་སེམས་གཞན་དུ་ཡེངས་པ་ནི། ནམ་ཡང་བདག་གིས་མི་བྱ་སྟེ། འབྲས་བུ་དང་བཅས་པའི་ལྟ་བ་སོགས་འགོག་པ་ནི་མ་ཡིན་ནོ།། དེ་ལ་ཡང་ངེས་པར་སེམས་པ་སྟེ། ཅུང་ཟད་དཔྱོད་པའི་འབད་རྩོལ་གྱིས་སམ། བསམ་གཏན་གྱི་ལྟ་བས་རྟག་ཏུ་ནི་མིག་ནི་ཕབ་སྟེ་གཟི་མ་གཉིས་ཕྱེ་ནས་སྣའི་རྩེ་མོར་གཏད་པའམ། གཉའ་ཤིང་གང་ཙམ་དུ་བལྟ་བར་བྱའོ།། ལས་དང་པོ་པས། རྟག་ཏུ་དེ་ལ་གོམས་མི་ནུས་ལ། ལྟ་བར་མིག་དང་། སེམས་སྐྱོ་བ་ངལ་བསོ་བའི་ཆེད་དུ་ནི་རེས་འགའ་སྟེ། བར་སྐབས་སུ་ཕྱོགས་སུ་བལྟ་བར་བྱའོ།། བལྟས་པས་སྐྱེས་བུ་འགའ་ཞིག་མིག་ལམ་དུ་སྣང་བར་གྱུར་ན། བལྟས་ནས་འོངས་པ་ལེགས། ཞེས་བརྗོད་དོ།། རྒྱ་དཔེ་དང་འགྲེལ་པ་ཐམས་ཅད་ལྟར་ན། གྲིབ་མ་ཙམ་ཞིག་མཐོང་ན་ཡང༌།། ལེགས་འོངས་དོན་དུ་རྣམ་པར་བལྟ།། ཞེས་ཏེ། འགའ་ཞིག་དེར་འོངས་པའི་གྲིབ་མ་སྟེ། མཚན་མའམ། ཞད་ཙམ་ཞིག་མཐོང་མ་ཐག་ཏུ། ལེགས་པར་འོངས་སམ་ཞེས་ཕེབས་པར་སྨྲ་བའི་དོན་དུ་རྣམ་པར་བལྟ་བར་བྱ་སྟེ། གཞན་དུ་ན། བདག་ལ་མ་དད་པས་མི་དགེ་བ་གསོག་པའི་ཕྱིར་རོ།། ལམ་དུ་འགྲོ་བ་དང༌། སོགས་ཀྱི་སྒྲས་བསྡུས་པ་གྲོང་དུ་འཇུག་པ་ལ་སོགས་པའི་སྐབས་སུ་འཇིགས་པའི་རྒྱུ་ཆོམ་རྐུན་དང་། མ་ཧེ་སྨྱོན་པ་ལ་སོགས་པ་ཡོད་མེད་བརྟག་པ་སྟེ། ཡོད་མེད་ཤེས་པའི་ཕྱིར་ཡང་དང་ཡང་དུ་སྟེ། སྐད་ཅིག་སྐད་ཅིག་ལ་ཕྱོགས་བཞིར་རིམ་པས་བལྟ་བར་བྱ་སྟེ། རང་གི་ལུས་བསྲུང་བའི་དོན་དུའོ།། དེ་ཡང་འགྲོ་ཡིན་ལྟ་ན། རྒོད་པའི་ཉེས་པར་འགྱུར་བས་འདུག་སྟེ་ངལ་བསོ་ལ་བལྟ་ཞིང་། རྒྱབ་ཏུ་ལྟ་ན་ཁ་ནི་ཕྱིར་ལེགས་པར་ལོག་སྟེ་བལྟས་ནས་རྒྱབ་ཀྱི་ཕྱོགས་སུ་བལྟ་བར་བྱའོ།། མཉམ་པར་གཞག་པས་བསྲུང་བའི་དོན་དུ་གཅན་གཟན་དང་གཡང་ས་ལ་སོགས་པའི་གནོད་པ་ཡོད་མེད་བརྟགས་པར་བྱས་ནས་མདུན་དུ་འགྲོ་བའམ། རྒྱབ་ཏུ་སྟེ། ཕྱིར་ལ་འོང་བར་བྱ་བ་བསྟན་པའི་རིམ་པ་དེ་ལྟར་སྤྱོད་ལམ་བཞིའི་གནས་སྐབས་ཐམས་ཅད་དུ་རང་གཞན་ལ་ཕན་པའི་དགོས་པ་ཤེས་ནས་སྒྲུབ་པ་སྙིང་པོར་བྱེད་པའི་ཚུལ་གྱིས་སྤྲད་པར་བྱའོ།། 
༼ ༢ ༽ ཤེས་བཞིན་སྲུང་བ་ཕན་ཡོན་དང་བཅས་པ།
༼ ༡ ༽ ཤེས་བཞིན་སྲུང་བའི་མཚན་ཉིད་མདོར་བསྟན་པ།
གཉིས་པ་ལ། ཤེས་བཞིན་སྲུང་བའི་མཚན་ཉིད་མདོར་བསྟན། ཤེས་བཞིན་གྱིས་ལུས་སྲུང་ཞིང་དག་པར་བྱེད་ཚུལ་རྒྱས་པར་བཤད། ཤེས་བཞིན་སྲུང་བའི་མཚན་ཉིད་ཀྱི་དོན་བསྡུ་བ་དང་གསུམ་གྱི་དང་པོ་ལ། ལུས་དང༌། སེམས་ལ་སོ་སོར་རྟོག་པའི་ཤེས་བཞིན་གཉིས་ཀྱི་དང་པོ་ནི། དགེ་ལྷས། དྲན་ཤེས་བཞིན་གཉིས་ཀྱིས་སེམས་སྲུང་ཚུལ་ལ་རེ་ཞིག་དང་པོ་ཞེས་པ་ནས་འདིའི་བར་གྱིས་ཕྱིའི་སྤྱོད་པ། འདི་ནས་ནང་གི་སྤྱོད་པ་ཞེས་འཆད་མོད། འགྲེལ་པ་གཞན་ཐམས་ཅད་ཀྱིས་འདི་ནས་ཤེས་བཞིན་སྲུང་བར་བཤད་ཅིང་། འོག་གི་དོན་བསྡུ་དང་ཡང་དེ་མཐུན་ནོ།། སྤྱོད་ལམ་བཞིའི་ནང་ནས་སྤྱོད་ལམ་གང་རུང་ཞིག་ལ་ལུས་ཀྱིས་འགྲེང་བས་སམ། འདུག་པས་འདི་ལྟར་གནས་པར་བྱའོ་ཞེས་བརྟགས་ཏེ། དེ་མ་ཐག་ཁ་ཏོན་དང་བསམ་གཏན་ལ་སོགས་པའི་བྱ་བའི་ལས་བསྡོགས་པ་སྟེ། བརྩམས་ནས་དེ་ནས་ཏེ། སླར་ཡང་སྐབས་སུ་སྟེ། བར་བར་དུ་ལུས་འདི་སྤྱོད་ལམ་སྔར་གྱི་དེ་ཉིད་དམ། དེ་ལས་གཞན་ཇི་ལྟ་བུར་གནས་པ་ཡིན་ཞེས་བལྟ་བར་བྱ་ཞིང་། གཞན་དུ་སོང་ན་སྔར་བཞིན་ལེགས་པར་གནས་པར་བྱའོ།། 
གཉིས་པ་ལ། སེམས་ལ་བརྟགས་ཏེ་ཏིང་ངེ་འཛིན་དུ་གཞག་པ་དང༌། ཏིང་ངེ་འཛིན་ལ་གཞག་མི་ནུས་པ་ལ་དམིགས་བསལ་བསྟན་པ་དང་གཉིས་ཀྱི་དང་པོ་ནི། སེམས་འདོད་ཡོན་གྱིས་མྱོས་པ་ནི། གླང་པོ་ཆེ་མྱོས་པ་འདྲ་བ་དེ། རང་གཞན་ལ་ཕན་པའི་མཚན་ཉིད་ཀྱི་ཆོས་ལ་སེམས་པ་ནི། དེ་ལ་བཅིངས་པས་རང་དབང་དུ་འགྱུར་བའི་ཕྱིར་ཀ་བ་ཆེན་པོ་དང་འདྲ་ལ། ཇི་ལྟར་ཏེ། དཔེར་ན། གླང་པོ་ཆེ་ཀ་བ་ལ་བཏགས་པ་གྲོལ་ནས་གཞན་དུ་མི་འཆོར་བ་དེ་ལྟར་དེ་བཞིན་དུ་འབད་པ་ཀུན་གྱིས་སེམས་ལ་སོ་སོར་བརྟག་ཅིང་དཔྱད་ནས་མི་འཆོར་བར་གདགས་སོ།། བཏགས་ནས་ཀྱང་ཡང་དང་ཡང་དུ་བརྟག་དགོས་པས་བདག་གི་ཡིད་འདི་དམིགས་པ་སྔ་མའམ། དེ་ལས་གཞན་གང་ན་སྤྱོད།དགེ་མི་དགེ་གང་སྤྱོད་ཅེས་དེ་ལྟར་ཡིད་ལ་སོ་སོར་བརྟགས་ལ་གཞན་དུ་སོང་ན། བཟློག་ལ་དེ་ཉིད་ལ་སྦྱར་ཞིང་། རང་གི་ངང་གིས་འཇུག་ན། བཏང་སྙོམས་སུ་གཞག་སྟེ། ཅི་ནས་ཀྱང་བསམ་གཏན་ཏིང་ངེ་འཛིན་ལ་བརྩོན་པས་སྐད་ཅིག་གཅིག་ཀྱང་ཇི་ལྟར་དགེ་བའི་དམིགས་པ་ལས་གཞན་དུ་མི་འཆོར་བ་དེ་ལྟར་གཟུང་བར་བྱའོ།། འདིས་ནི། ཚུལ་ཁྲིམས་ཏིང་ངེ་འཛིན་སྒྲུབ་བྱེད་དུ་བསྟན་ནོ།། 
གཉིས་པ་ལ། མི་ནུས་ན། ཅི་བདེར་བྱ་བར་གནང་བའི་དམིགས་བསལ། དེའི་རྒྱུ་མཚན་ལུང་རིགས་བཤད་པ། ཅི་བདེར་གནང་ཡང་དོན་མེད་ཀྱི་བྱ་བ་མ་གནང་བའི་དམིགས་བསལ་གསུམ་གྱི་དང་པོ་ནི། སྤྱིར་ཏིང་ངེ་འཛིན་ལ་བརྩོན་དགོས་ཀྱང་མེ་དང་དུག་སྦྲུལ་ལ་སོགས་པའི་འཇིགས་པ་དང་། དཀོན་མཆོག་མཆོད་པ་ལ་སོགས་པའི་དགའ་སྟོན་དང་། སོགས་ཀྱི་སྒྲས་བསྡུས་པ་དེ་བས་ཆེས་ལྷག་པའི་སེམས་ཅན་གྱི་དོན་ནམ། གཉིད་ཀྱིས་ནོན་པ་དེ་དག་དང་འབྲེལ་བ་ན། གལ་ཏེ་སེམས་རྩེ་གཅིག་ཏུ་གནས་པར་མ་ནུས་ན། ཇི་ལྟར་བདེ་བ་སྟེ། འདོད་པ་བཞིན་དུ་སྤྱད་པར་གནང་བས་དེ་ལ་ལྟུང་བ་མི་འབྱུང་ངོ་།། 
གཉིས་པ་ནི། དེའི་རྒྱུ་མཚན་ཅི་ཞེ་ན། ལུང་གིས་བསྒྲུབ་པ་ནི། འདི་ལྟར་ཏེ། གང་གི་ཕྱིར་སྦྱིན་པ་བས་ཚུལ་ཁྲིམས་བཟང་ཡང་སྦྱིན་པའི་བསླབ་པ་ལ་སློབ་པ་མཐར་མ་ཕྱིན་པའི་དུས་དག་ཏུ་ཚུལ་ཁྲིམས་བཏང་སྙོམས་སུ་གཞག་པར་བློ་གྲོས་མི་ཟད་པའི་མདོ་ལས་གསུངས་ཏེ། སྦྱིན་པའི་དུས་སུ་ཚུལ་ཁྲིམས་ལ་བརྟུལ་བ་དང་བཏང་སྙོམས་སུ་བྱའོ།། ཞེས་བསླབ་པ་སྔ་མ་ལ་སློབ་འཕྲོ་ལ་ཕྱི་མ་ལ་སློབ་པར་མ་ནུས་ཀྱང་ལྟུང་བ་མེད་པར་གསུངས་པས་སོ།། དེ་ལྟ་མ་ཡིན་ན། སྔ་མ་མ་ཚར་བར་ཕྱི་མ་ལ་ཞུགས་ན། བསླབ་པ་མཐར་ཕྱིན་པའི་གེགས་སུ་འགྱུར་བས། བྱ་བ་གང་ཞིག་རང་གིས་ལུང་རིགས་ཀྱིས་སམ། བླ་མའི་གསུང་གིས་ནུས་པ་ཇི་ལྟ་བར་བསམ་ཞིང་ངེས་པར་བཟུང་ནས་བསམ་གཏན་ལ་སོགས་པའི་ལས་ཅུང་ཟད་ཅིག་བྱ་བར་བརྩམས་པའི་བྱ་བ་དེར་གཏད་
པའི་བསམ་པ་སྟེ། ཡིད་དེར་གཞོལ་བར་བྱ་བ་དེ་ཉིད་རེ་ཞིག་སྟེ། དང་པོར་བསྒྲུབ་པར་བྱའི། བྱ་བ་དེ་མ་གྲུབ་བར་དུ་དེ་དོར་ནས་དེ་ལས་གཞན་སྒྲུབ་པར་མི་བསམ་སྟེ། བསམ་པར་མི་བྱའོ།། རེ་ཞིག་གི་སྒྲས་དེ་མཐརཕྱིན་ནས་གཞན་བསྒྲུབ་པར་བྱའོ།། ནི་སྟེ། གང་གི་ཕྱིར་བྱ་བ་སྔ་མ་ཚར་ནས་ཕྱི་མ་ལ་རིམ་གྱིས་སློབ་པ་དེ་ལྟ་ན་སྟེ།དེའི་ཕྱིར་བྱ་བ་སྔ་ཕྱི་ཀུན་ལེགས་པར་བྱས་པར་འགྱུར་གྱི། གཞན་དུ་སྟེ། དེ་ལས་ལྡོག་ན། བྱ་བ་སྔ་ཕྱི་གཉི་ག་མཐར་ཕྱིན་པར་མི་འགྱུར་རོ།། སྔ་ཕྱི་རིམ་པ་བཞིན་དུ་སྒྲུབ་པ་དེ་ལྟ་ན་ནི། ཤེས་བཞིན་མ་ཡིན་པ་གཏི་མུག་གི་ཆར་གཏོགས་ཀྱི་ཉེ་བའི་ཉོན་མོངས་པ་འཕེལ་བར་མི་འགྱུར་རོ།། འགྲེལ་ཆེན་དང་བི་བྷཱ་ཏིའི་འགྲེལ་པ་ལྟར་ན། གཞན་དུ་གཉི་གར་མི་འགྱུར་བར་མ་ཟད། འཇུག་པ་མི་བརྟན་པས་ཤེས་བཞིན་མ་ཡིན་པའི་
ཉོན་མོངས་ཀྱང་རྗེས་སུ་འཇུག་ཅིང༌། ཞུགས་ནས་འཕེལ་བར་འགྱུར་རོ་ཞེས་འཆད་དེ།རྒྱ་དཔེ་དང་མཐུན་ནོ།། 
གསུམ་པ་ནི། དགའ་སྟོན་ལ་སོགས་པའི་སྐབས་སུ་ཅི་བདེར་བྱ་བ་ཡིན་ཡང་འབྲས་བུ་མེད་པའི་བྱ་བ་ལ་སེམས་སྲུང་དགོས་པས་བྲེ་མོའི་གཏམ་སྟེ། འབྲེལ་མེད་ཀྱི་ཀུ་རེ་སོགས་སམ། རྒྱལ་པོ་ལ་སོགས་པའི་གཏམ་རྣམ་པ་སྣ་ཚོགས་པ་དང་། ངོ་མཚར་བའི་ལྟད་མོ་སྟེ། མིག་འཕྲུལ་དང༌། ཟློས་གར་དང༌། དཔུང་གི་བཀོད་པ་ལ་སོགས་པ་རྣམ་པ་མང་པོ་ཀུན་ལ་རང་བྱེད་འདོད་པའམ། གཞན་གྱིས་བྱས་པའི་རྗེས་སུ་འཇུག་པར་གྱུར་པ་ན། དེ་ལ་ངག་དང༌། སེམས་ཆགས་པ་སྟེ། འཇུག་པར་མངོན་པར་འདོད་པ་སྤང་བར་བྱའོ།། །སྦྱིན་པའི་དུས་སུ་ཚུལ་ཁྲིམས་བཏང་སྙོམས་སུ་བྱ་བ་ཡིན་ཡང་དགོས་པ་ཆེན་པོ་དང་ལྡན་པ་རྣམས་ལ་ཡིན་གྱི། དོན་ཏེ། འབྲས་བུ་ཁྱད་པར་ཅན་མེད་པའི་ས་རྐོ་ཞིང་འཇིམ་པ་འདྲིལ་བ་དང་། སེན་མོས་རྩྭ་གཅོད་པ་དང༌། རྐང་པའམ་དབྱུག་པས་ས་ལ་རི་མོ་འབྲི་བ་དང་། སོགས་ཀྱི་སྒྲས་བསྡུས་པ། ཞལ་བ་དང་བཟོ་བྱེད་པ་ལ་སོགས་པ་བྱེད་པར་འགྱུར་ན། བདེར་གཤེགས་ཏེ། དེ་བཞིན་གཤེགས་པས་དེ་རྣམས་བཀག་བའི་བསླབ་པ་དྲན་པར་བྱས་ནས་འབྲས་བུ་རྣམ་སྨིན་ལ་སྐྲག་པ་སྟེ།འཇིགས་པས་དེའི་མོད་ལ་སྟེ། སྐད་ཅིག་དེ་ཉིད་ལ་དོར་བར་བྱའོ།། 
༼ ༢ ༽ཤེས་བཞིན་གྱིས་ལུས་སྲུང་ཞིང་དག་པར་བྱེད་ཚུལ་རྒྱས་པར་བཤད་པ།
༼ ༡ ༽ ལུས་སེམས་ཀྱི་གནས་སྐབས་ལ་སོ་སོར་རྟོག་པའི་ཤེས་བཞིན་བཤད་པ།
གཉིས་པ་ལ། ལུས་སེམས་ཀྱི་གནས་སྐབས་ལ་སོ་སོར་རྟོག་པའི་ཤེས་བཞིན་དང་། ཤེས་བཞིན་གྱིས་ཟིན་པའི་སྤྱོད་པ་ལ་བསླབ་པ་རྒྱས་བཤད་གཉིས་ཀྱི་དང་པོ་ལ། སེམས་དང་། ལུས་ཀྱི་གནས་སྐབས་ལ་སོ་སོར་བརྟག་པ་གཉིས་ཀྱི་དང་པོ་ལ། ཀུན་ནས་ཉོན་མོངས་དང་། དེའི་གཉེན་པོའི་སེམས་ལ་སོ་སོར་བརྟག་པ་གཉིས་ཀྱི་དང་པོ་ལ། བྱ་བ་ཀུན་སློང་གི་སེམས་ལ་བརྟག་པ་མདོར་བསྟན། ཉོན་མོངས་པའི་གནས་སྐབས་ལ་བརྟགས་ནས་སྲུང་བ་རྒྱས་པར་བཤད། བརྟགས་ནས་གཉེན་པོས་བརྟན་པོར་བཟུང་བས་དོན་བསྡུ་བ་གསུམ་གྱི་དང་པོ་ནི། གང་གི་ཚེ་ལུས་བསྐྱོད་པར་འདོད་པར་གྱུར་པ་དང༌། ཏམ་ནི། རྣམ་པར་བརྟག་པའམ། ཡང་ན་འོག་མ་བསྡུ་བའོ།། དེར་མ་ཟད། གཏམ་སྨྲ་བར་འདོད་པར་གྱུར་ན་ཡང་དང་པོར་རང་གི་ཀུན་སློང་གི་སེམས་ཉོན་མོངས་ཅན་ཡིན་མིན་བརྟགས་ནས་སེམས་བརྟན་པས་སྨྲ་བ་དང་བསྐྱོད་པར་བྱ་བར་རིགས་པ་དང་ལྡན་པ་དགེ་བས་ཀུན་ནས་བསླངས་པ་རྣམས་ནི། བརྟན་པར་བྱ་ཞིང་མི་དགེ་ལུང་མ་བསྟན་ཡིན་ན་མི་བྱའོ།། 
གཉིས་པ་ནི། གང་གི་ཚེ་རང་གི་ཡིད་དེ། སེམས་རྗེས་སུ་ཆགས་པ་ཞེན་པའི་འདོད་ཆགས་དང༌། ཁྲོ་བ་ཞེ་སྡང་བས་ཀུན་ནས་སློང་བར་མཐོང་བ་དེའི་ཚེ་ལུས་ཀྱི་ལས་སུ་རྐང་ལག་བསྐྱོད་པ་ཙམ་ཡང་མི་བྱ། ངག་གིས་སྨྲ་བར་མི་བྱ་སྟེ། བྱས་ན། ལུས་ངག་གི་རིག་བྱེད་ཀྱང་ཉོན་མོངས་ཅན་དུ་སྐྱེ་བའི་ཕྱིར་རོ།། དེས་ན་དབང་པོ་ཕྱི་རོལ་གྱི་ཡུལ་ལ་འཇུག་པའི་རྟོག་པ་བསྡུས་ལ། ཆོས་ཐམས་ཅད་བྱེད་པ་མེད་པའོ།། ཞེས་ཡིད་ལ་བཞག་ནས་ཤིང་བཞིན་དུ་གནས་ པར་བྱའོ།། གང་གི་ཚེ་རྒོད་པ་རྣམ་པར་གཡེང་བ་དང་། ག་ཞ་ནི། བཞད་གད་ཀྱིས་གཞན་ལ་མཐོ་འཚམ་པ་སྟེ། དེ་དང་བཅས་པ་དང༌། འམ་ནི། ཕྱོགས་གཞན་སྟོན་པའོ།། སེམས་ཁེངས་པའི་ང་རྒྱལ་དང༌། རང་གི་ཕུན་ཚོགས་ལ་ཞེན་པའི་རྒྱགས་པ་སྟེ། དེ་དག་དང་ལྡན་པའམ། མཚང་འདྲུ་བ་ནི། གཞན་
གྱི་སྐྱོན་བརྗོད་པ་སྟེ། དེ་དང་ལྡན་པའི་བསམ་པ་དང༌། འགྲེལ་པ་གསུམ་གྱིས་ལུས་ཀྱིས་མཐོ་འཚམ་པར་བཤད་ཅིང་། དེ་དང་ལྡན་པའི་བསམ་པ་དང་། སྐྱོར་འབྱིན་ནི།། ཕྱིན་ཅི་ལོག་གི་ཕྱོགས་སུ་འཁྱོག་པ་སྟེ། གྱ་གྱུ་ཅན་ནམ། གཡོ་ཅན་དང༌། སྒྱུས་གཞན་བསླུ་བར་འདོད་པའི་སེམས་ཏེ། ཡིད་དེ་ལྟར་གྱུར་པའི་ཚེ་ཤིང་བཞིན་གནས་པར་བྱའོ།། ཞེས་འབྲེལ་ལོ།། གང་གི་ཚེ་རང་གི་ཡོན་ཏན་ཤིན་ཏུ་སྟོན་པས་བདག་ལ་བསྟོད་པ་ལྷུར་ལེན་པའམ། དེ་ལྟར་སྣང་བ་དང་། གཞན་ལ་ཚར་གཅོད་ཅིང་ཉེས་པ་བསལ་བར་བྱེད་པའི་སྨོད་པ་ཉིད་དང་ནི། གཞན་གྱི་ཚིག་ལ་སྨོད་པའི་གཤེ་བ་དང་བཅས། རྟག་ཏུ་འཐབ་རྩོད་ཀྱི་རྒྱུ་མཚན་ལ་སེམས་པའི་འགྱེད་པའམ། ཁྲོ་(དགེ།)བས་འཁྲུགས་པའི་གཤགས་འགྱེད་པ་དང་བཅས་པར་གྱུར་པ་མཐོང་བ་དེའི་ཚེ་ཤིང་
བཞིན་གནས་པར་བྱའོ།། ནོར་གྱི་རྙེད་པ་དང༌། དམ་པར་བྱེད་པའི་བཀུར་སྟི་དང་། སྙན་པའི་གྲགས་པ་འདོད་པ་སྟེ། དོན་དུ་གཉེར་བ་དང་། བྲན་ཕོ་བྲན་མོ་དང་། ལས་བྱེད་པའི་གཡོག་འཁོར་དོན་དུ་གཉེར་བར་འདོད་པ་དང་། འམ་ནི། ཕྱོགས་གཞན་སྟོན་པ་སྟེ། དེར་མ་ཟད། སླར་ཡང་རྐང་པ་འཁྲུ་བ་དང༌། ཉེད་པ་སོགས་པ་གཞན་གྱིས་ཞབས་ཏོག་བྱེད་པའི་རིམ་གྲོ་འདོད་ཅིང༌། དོན་དུ་གཉེར་བར་འགྱུར་ན། དེའི་ཚེ་བདག་གི་སེམས་དེ་དག་ལས་ཤིང་བཞིན་དུ་གནས་པར་བྱའོ།། གཞན་དོན་ཡལ་བར་འདོར་ཞིང་ཕྱིར་ཕྱོགས་པ་དང་། རང་དོན་ལ་མངོན་པར་ཞེན་ཅིང་དོན་དུ་གཉེར་བ་དང་། རྒྱ་
དཔེ་དང་འགྲེལ་པ་ལས་འཁོར་གྱི་སྒྲ་ཡོད་པས་སློབ་མ་ལ་སོགས་པའི་འཁོར་འདོད་པ་དང་། མི་(བི།)རིགས་པའམ། འབྲེལ་(བཻ།)མེད་སྨྲ་བར་འདོད་པའི་སེམས་བདག་ལ་བྱུང་ན། དེས་ནི་ཤིང་བཞིན་དུ་གནས་པར་བྱའོ།། དགེ་བ་ལ་སྲན་མི་ནུས་པའི་མི་བཟོད་པ་དང་། བྱ་བ་ལས་སུ་མི་རུང་བའི་སྙོམས་ལས་ཀྱི་ལེ་ལོ་དང༌། ལུས་དང་འཚོ་བའི་འཇིགས་པའམ། འཇིགས་པའི་རྒྱུ་ལས། དངངས་པའི་འཇིགས་པ་དང་། དེ་བཞིན་དུ་ཕོད་པ་ཆེ་བའི་སྤྱི་རྟོལ་ལམ། ཐོ་ཅོ་དང༌། ཚིག་(ཁེ།) ངན་ནམ། རིགས་མི་རིགས་བརྟག་རྒྱུ་མེད་པར་ཁ་ནས་ཅི་ཐོན་དུ་སྨྲ་བའི་མུ་ཅོར་དང་། རང་གི་ཕྱོགས་གཉེན་དང་། སློབ་མ་སོགས་ལ་ཞེན་པ་སྟེ། ཕྱོགས་ལྷུང་གི་སེམས་བྱུང་ན། དེས་ནི་བྱ་བ་མི་བྱེད་པར་ཤིང་བཞིན་དུ་གནས་པར་བྱའོ།། 
གསུམ་པ་ནི། སྔར་བཤད་པའི་རིམ་པ་དེ་ལྟར་ཆགས་པ་ནས་རང་ཕྱོགས་ལ་ཞེན་པའི་བར་གྱི་ཀུན་ནས་ཉོན་མོངས་པ་ཅན་གྱི་ཡིད་དང་། དོན་ཏེ། འབྲས་བུ་མེད་པའི་བྱ་བ་བརྩོན་པའི་ཡིད་བརྟགས་པ་སྟེ། ཤེས་པར་བྱས་ནས་འཇུག་པ་ཐམས་ཅད་བཀག་ཅིང་ཚར་བཅད་ཅིང་ཟིལ་གྱིས་མནན་པའི་ཕྱིར་ཉོན་མོངས་པའི་དགྲ་ལས་རྒྱལ་བའི་དཔའ་བོ།། བྱང་ཆུབ་སེམས་དཔས་འདོད་ཆགས་ཀྱི་གཉེན་པོ་མི་སྡུག་པ་སོགས་གང་ལ་གང་འོས་ཀྱི་གཉེན་པོའམ་ཤེས་བཞིན་གྱིས་སེམས་དེ་ནི་སླར་ཡང་བྱ་བ་མ་ཡིན་པ་ལ་འཇུག་པར་མི་འགྱུར་བའི་ཚུལ་གྱིས་བརྟན་པས། རྟག་ཏུ་སྟེ། གང་གི་ཚེ་ཉོན་མོངས་
སྐྱེ་བའི་དུས་ཐམས་ཅད་དུ་གཟུང་བར་བྱའོ།། 
གཉིས་པ་ལ། བདག་བསྲུང་བའི་ཕྱིར་སེམས་ཅན་སྲུང་བའི་ཐབས་རྒྱས་པར་བཤད། དལ་འབྱོར་རྙེད་དཀའ་བའི་སྒོ་ནས་སེམས་གཟུང་བས་དོན་བསྡུ་བ་གཉིས་ཀྱི་དང་པོ་ནི། དགེ་བ་ལྷས། འདི་ཡན་ཆད་སྡོམ་པ་དང་། དགེ་བ་ཆོས་སྡུད། མན་ཆད་སེམས་ཅན་དོན་བྱེད་ཀྱི་ཚུལ་ཁྲིམས་ལ་སྦྱོར་ཡང༌། འགྲེལ་པ་གཞན་གསུམ་གྱིས་ཡན་ཆད་སྤང་བྱ་ཉོན་མོངས་དང༌། འདིའི་ཚིགས་བཅད་གསུམ་གཉེན་པོ་ལ་རྟོག་པར་བཤད་པ་ལེགས་ཏེ། བསླབ་བཏུས་སུ།བདག་སྲུང་བའི་གཉེན་པོ་རྒྱས་པར་བཤད་པའི་དོན་བསྡུར་འདི་གསུངས་པའི་ཕྱིར་རོ།། དེས་ན། སེམས་ཅན་གཞན་དག་གིས་བདག་མ་རུངས་པར་མི་འགྱུར་ཞིང་། བདག་གིས་གཞན་མ་རུངས་པར་མི་འགྱུར་བའི་ཐབས་སུ་ཐེ་ཚོམ་དང་ཕྱིན་ཅི་ལོག་སྤངས་པའམ། དམ་བཅའ་(དགེ)བརྟན་པའི་ཤིན་ཏུ་ངེས་པ་དང༌། ཡོན་ཏན་ཅན་ལ་(དགེ།)དང་བའི་རབ་ཏུ་དད་པ་དང་། ཡང་ན། དགའ་བདེ་མང་བའོ།། དཀའ་བ་ལ་(དགེ།)མི་བསྟར་བའམ་མ་བརྟབས་པའི་བརྟན་པ་དང༌། སྔར་བཤད་པའི་གུས་པ་དང་མཉེས་པར་བྱ་བ་རྣམས་ལ་ལུས་སེམས་འདུད་པའི་ཞེ་ས་སྟེ། དེ་དག་དང་ལྷན་ཅིག་
འཇུག་པས་བཅས་པའོ།། རང་ལ་ལྟོས་ནས་མི་དགེ་བ་ལ་འཛེམ་པའི་ངོ་ཚར་བཅས་ཤིང་། འཁྲུལ་པ་བྱུང་ན་འཇིག་རྟེན་པས་སྤྱོད་པའི་འཇིགས་པ་སྟེ། བག་ཚ་བ་དང་བཅས་ལ། རྒོད་པའི་རྐྱེན་ཡོད་ཀྱང་དབང་པོ་བསྡམས་པས་ཞི་ཞིང་བསྡུ་བ་བཞིས་སེམས་ཅན་གཞན་དགའ་ཞིང་མགུ་བར་བྱེད་པ་ལ་བརྩོན་པ་དང་། བྱིས་པ་གཅིག་གི་འདོད་པ་དེ་གཞན་མི་འདོད་པས་ཕན་ཚུན་མི་མཐུན་པར་གནས་པའི་བྱིས་པའི་འདོད་པ་གཅིག་དགའ་ན་གཞན་མི་དགའ་བ་རྣམས་ཀྱིས་མི་སྐྱོབ་སྟེ། ཡིད་ལ་གཅགས་པ་མེད་པའམ། བཟོད་(དགེ།)དེ། གང་གི་ཕྱིར་ཉོན་མོངས་སྐྱེས་པས་རང་དབང་མེད་པར་བྱིས་པ་འདི་དག་གི་ཕན་ཚུན་མི་མཐུན་པའི་སེམས་འདི་བྱུང་བའི་ཕྱིར་རོ།། སྙམ་དུ་ཤེས་ནས་སྙིང་བརྩེ་བ་དང་ལྡན་པ་དང༌། བདག་དང་སེམས་ཅན་རྟག་ཏུ་སྟེ། དུས་ཐམས་ཅད་དུ་དབང་དུ་བྱའོ།། ཅི་ཐམས་ཅད་དུའམ་ཞེ་ན། མ་ཡིན་ཏེ། རང་བཞིན་དང་བཅས་པའི་ཁ་ན་མ་ཐོ་བ་མེད་པའི་དངོས་པོ་ལའོ།། ཇི་ལྟ་བུར་ཞེ་ན། སྤྲུལ་པ་ལ་ངར་འཛིན་མེད་པ་བཞིན་དུ་ང་རྒྱལ་དང་རློམ་སེམས་མེད་པར་ཡིད་འདི་བདག་གིས་རྟག་ཏུ་གཟུང་བར་བྱའོ།། ཞེས་བསམ་པར་བྱའོ།། 
གཉིས་པ་ནི། དུས་ཡུན་རིང་མོ་ཞིག་ལོན་ནས་ཐོབ་དཀའ་བའི་དལ་བའི་མཆོག ཐོབ་པ་ཡང་དང་ཡང་དུ་སྟེ། སྐད་ཅིག་རེ་རེ་ཞིང་བསམ་ཞིང་དྲན་ནས་སེམས་སྔར་བརྗོད་པ་དེ་ལྟ་བུར་བརྟན་པའི་རང་བཞིན་ཅན་དུ་རི་རབ་རླུང་གིས་མི་བསྐྱོད་པ་ལྟར། འདོད་པ་ལ་སོགས་པའི་རྣམ་རྟོག་གི་རླུང་གིས་རབ་ཏུ་མི་གཡོ་བར་གཟུང་བར་བྱའོ།། དེ་ལྟར་ན། ཚུལ་ཁྲིམས་དང་། ཏིང་ངེ་འཛིན་ཕན་ཚུན་འཕེལ་བར་བྱེད་དོ།། དེ་རྣམས་ཀྱིས་སེམས་སྦྱང་བའི་སྤྱོད་པ་བསྟན་ནོ།། 
གཉིས་པ་ལ། གཟུགས་ལ་ཆགས་པར་མི་རིགས་པ་དང་། བཀོལ་བར་རིགས་པར་བརྟག་པ། བརྟགས་ནས་ལུས་ཀྱི་དགོས་པ་ངེས་པའི་དོན་བསྡུ་བ་གསུམ་
གྱི་དང་པོ་ལ། ལུས་ལ་བྱེད་པ་མེད་པར་དང་། ཡིད་ཀྱིས་བདག་ཏུ་བཟུང་ནས་སྲུང་བར་མི་རིགས་པར་བརྟགས་པ་གཉིས་ཀྱི་དང་པོ་ནི། འོ་ན། སེམས་ཁོ་ན་གཟུང་བྱ་མ་ཡིན་ཏེ། ལུས་ཀྱང་གཟུང་བར་བྱའོ།། སྙམ་ན། དེ་ནི་མ་ཡིན་ཏེ། ལུས་བེམ་པོ་ཡིན་པས་ཐམས་ཅད་དུ་བྱེད་པ་གང་ཡང་མེད་དེ། རང་སྲུང་བའི་ནུས་པའང་མེད་ན། གཞན་ལ་ལྟ་ཅི་སྨོས་པའི་ཕྱིར་རོ།། གཞན་དུ་ན། སེམས་དང་བྲལ་བའི་ལུས་བྱ་རྒོད་བཟའ་བར་བྱ་རྒྱུའི་ཤ་ལ་ཆགས་པ་ཡིས་ཕན་ཚུན་ཀུན་ཏུ་བཤལ་བ་སྟེ་དྲུད་ཅིང་ཁྲིད་པ་སྟེ་དྲངས་ཤིང་སློང་ཡང་ལུས་ཁྱོད་མི་དགར་ཏེ། གཞན་དུ་ཕྱིར་བཅོས་པ་མི་བྱེད་དེ། བྱེད་པ་མེད་
ན། ད་ལྟ་ཅིའི་ཕྱིར་ཁ་ཏ་སྟེ། སྲུང་ཞིང་ཕྱིས་འཆོས་པར་བྱེད། འགྲེལ་པའི་འགྱུར་ལས། གཞན་དུ་ལུས་འདི་ཕྱིས་འཆོས་པར། ཅི་ཡི་ཕྱིར་ན་དེང་མི་བྱེད། ཅེས་པ་ནི། རྒྱ་དཔེ་དང་མཐུན་ནོ།། དེས་ན་ལུས་ལ་བྱེད་པའི་ནུས་པ་མེད་ཅིང་སེམས་སྦྱངས་ན་དེ་འགྲུབ་པའི་ཕྱིར་སེམས་སྦྲང་བར་བྱའོ།། 
གཉིས་པ་ལ། བདག་དང་བདག་གིར་གཟུང་བར་མི་རིགས་པར་མདོར་བསྟན། སྙིང་པོ་མེད་ཅིང་མི་མཁོ་བ་བདག་གིར་གཟུང་བར་མི་རིགས་པ་རྒྱས་པར་བཤད་པ་གཉིས་ཀྱི་དང་པོ་ནི། ལུས་ལ་བྱེད་པ་མེད་ཀྱང་བདག་ཏུ་ཆགས་པས་བསྲུང་ངོ་།། སྙམ་ན། ཀྱེ་ཡིད་ཁྱོད་ཅེས་བོས་ནས་ཤ་རུས་ཚོགས་པའི་ལུས་འདི་བདག་ཉིད་མ་ཡིན་པ་ལ་བདག་གིར་ཏེ། བདག་ཉིད་དུ་བཟུང་བར་བྱས་ནས་རྒྱུ་མཚན་ཅིའི་ཕྱིར་སྲུང་བར་བྱེད། ཡིད་ཁྱོད་དང་ལུས་འདི་གཉིས་སོ་སོ་སྟེ། རང་བཞིན་ཐ་དད་པ་ཡིན་ན། ལུས་མ་བསྲུངས་ཏེ་ཉམས་པ་དེས་ཀོ་ནི། དམིགས་ཀྱིས་དགར་བ་ལ་བདུན་པ་སྟེ། འདིར་རམ་ནིའོ།། ཡིད་ཁྱོད་ལ་ཅི་ཞིག་བྱ་སྟེ། ཅི་ཞིག་གོད་པའམ་གནོད་པར་འགྱུར་ཏེ། མི་འགྱུར་བས་སྲུང་བར་མི་རིགས་སོ།། །ཐ་དད་ཀྱང་ཡུན་རིང་པོ་ནས་བདག་གིར་བཟུང་བས་བསྲུང་ངོ་སྙམ་ན། ཀྱེ་རྨོངས་པའི་ཡིད་ཁྱོད་རྒྱུ་མཚན་ཅིའི་ཕྱིར་ཤིང་གི་གཟུགས་གཙང་མ་སྟེ། དག་པ་་བདག་གིར་གཟུང་བར་མི་བྱེད་དེ། བྱ་བར་རིགས་སོ།། དེ་ལ་བདག་ཏུ་བྱེད་པར་མི་ནུས་པའམ་དགོས་པ་མེད་པས་མི་བསྲུང་ན། རྣག་ལ་སོགས་པའི་མི་གཙང་བ་བསགས་པའི་ཚོགས་ཀྱི་འཁྲུལ་འཁོར་ལུས་བསྲུངས་ཤིང་འདྲུལ་བའི་ཆོས་ཅན་གྱི་རུས་པ་འདི་བསྲུངས་ཏེ་ཅི་ཞིག་རུང་སྟེ། ཉེར་མཁོ་ཅི་ཞིག་ཡོད་དེ་མེད་དོ།།
གཉིས་པ་ལ། སྙིང་པོ་མེད་པས་དང་། ཉེར་མཁོ་མེད་པས་སྲུང་བར་མི་རིགས་པ་གཉིས་ཀྱི་དང་པོ་ནི། ལུས་ལ་སྐོན་བརྗོད་པའང་མི་རིགས་ཏེ། འདི་ལ་སྙིང་པོ་ཅུང་ཟད་ཅིག་ཡོད་པས་བསྲུང་ངོ་སྙམ་ན། ཐོག་མར་ལུས་ཀྱི་པགས་པའི་རིམ་པ་འདི་རང་གི་བློ་སྟེ། ཤེས་རབ་ཀྱི་མཚོན་གྱིས་ལུས་ལས་ཐ་དད་དུ་ཕྱེ་ཞིག། པགས་པའི་འོག་གི་ཤ་ཡང་རུས་པ་ལས་བྱས་པའི་དྲ་བའི་འཁྲུལ་འཁོར་ལས་རང་གི་ཤེས་རབ་ཀྱི་མཚོན་གྱིས་གུད་དུ་ཕྱེ་ལ། དེར་མ་ཟད། དེ་མ་ཐག་ཏུ་རུས་པ་རྣམས་ཀྱང་དུམ་བུ་སོ་སོར་དབྱེ་བར་བྱས་ནས་རུས་པའི་དཀྱིལ་གྱི་བཅུད་རྐང་མར་གྱི་མཐར་ཐུག་པའི་བར་ཤེས་རབ་ཀྱིས་བལྟ་བར་བྱ་ཞིང༌། ནང་གི་འབྱུང་བ་དང་། ཕ་མའི་མི་གཙང་བ་ལས་བྱུང་བ་སྡུག་བསྔལ་གྱི་རང་བཞིན་བྱས་པ་མི་གཟོ་བ་འདི་ལ་མཁས་པས་བསྔགས་པར་འོས་པའི་སྙིང་པོ་ཅི་ཡོད་ཅེས་ཏེ། དེ་ལྟར་དུ་བདག་ཉིད་ཀྱིས་ནི་བརྟག་པར་གྱིས་ཤིག། སྔར་བརྗོད་པའི་ཚུལ་དེ་ལྟར་འབད་དེ་སྙིང་པོ་བཙལ་ཀྱང་དེར་ཏེ། ལུས་འདི་ལ་ཁྱོད་ཀྱིས་སྙིང་པོ་མ་མཐོང་ན། སྔར་རྨོངས་ནས་སྲུང་བར་མ་ཟད། ད་དུང་དུ་ཡང་སྙིང་པོའམ་ཡོན་ཏན་དང་བྲལ་བར་རིག་བཞིན་དུ་ཡང་ཅིའི་ཕྱིར་ཆགས་པའི་ཚུལ་གྱིས་ཡིད་ཁྱོད་ནི། ལུས་འདི་སྲུང་བར་བྱེད་པའི་རྒྱུ་མཚན་སྨྲོས་ཤིག།
གཉིས་པ་ནི། སྙིང་པོ་མེད་མོད། འདི་ལ་ཅུང་ཟད་བླང་བར་བྱ་བའི་ཉེར་མཁོ་ཡོད་དོ།། སྙམ་ན། ཡིད་ཁྱོད་ཀྱིས་མི་གཙང་བའི་ཚོགས་རྣམས་བཟར་མི་རུང་སྟེ། བཟའ་བྱ་མ་ཡིན་ལ། ལུས་ཀྱི་ཁྲག་ཀྱང་བཏུང་དུ་མི་རུང་། རྒྱུ་ལྟོའང་གཞིབ་ཏུ་མི་རུང་ངོ་།། དེ་ལས་གཞན་པའི་ཉེར་མཁོའང་མེད་པའི་ཕྱིར་མི་མཁོ་བའི་ལུས་ཀྱིས་ཁྱོད་ལ་ཅིག་ཞིག་བྱ་སྟེ། སྲུང་ཞིང་ཆགས་པར་མི་རིགས་སོ།། དགོས་པ་གཞན་མེད་པའི་ཕྱིར་ཉིས་ན་ནི། རིགས་ན་སྟེ། རིགས་པས་བརྟགས་ན་ཝ་སྟེ། ལྕེ་སྦྱང་དང༌། བྱ་རྒོད་དང་།རྒྱ་དཔེ་སོགས་ཀྱི་སྒྲ་ཡོད་པས་དུར་བྱ་ལ་སོགས་པའི་ཟས་ཀྱི་དོན་དུ་འདི་སྲུང་བར་རིགས་ཤིང་གཞན་ཡང་བསོད་ནམས་ཀྱི་ལས་ལ་བཀོལ་བར་རིགས་སོ།། 
གཉིས་པ་ལ། བཀོལ་བར་རིགས་པར་བསྟན། མི་བཀོལ་བར་སྲུང་ཞིང་གསོ་བར་མི་རིགས་པར་བསྟན། ཇི་ལྟར་བཀོལ་བའི་ཚུལ་གསུམ་གྱི་དང་པོ་ནི། མིའོ་ཅོག་སྟེ། མི་རྣམས་ཀྱི་ལུས་པོ་འདི་ནི། བསོད་ནམས་ཀྱི་ལས་ལ་བཀོལ་བར་བྱ་བ་སྟེ། བྱེད་དུ་གཞུག་པ་ཉིད་དུ་ཟད་ཀྱི། དགོས་པ་གཞན་མེད་དོ།། 
གཉིས་པ་ནི། འོ་ན། བསོད་ནམས་ཀྱི་ལས་ལ་མཁོ་བས་ཆགས་པས་བསྲུང་ངོ་།། སྙམ་ན། བྱང་སེམས་ཀྱིས་ལུས་སྲོག་ལ་སོགས་པ་ཞེན་བྱ་ཐམས་ཅད་བཏང་བས་ཞེན་པར་མི་རིགས་ཏེ། དེའི་རྒྱུ་མཚན་འདི་ལྟར། ཡིད་ཁྱོད་ཀྱིས་ལུས་བསོད་ནམས་ཀྱི་ལས་ལ་མ་བཀོལ་བར་རྩེ་གཅིག་ཏུ་བསྲུངས་ཀྱང་ནི། འཆི་བདག་སྙིང་བརྩེ་བ་མེད་པ་ཡིས་ཁྱོད་ཀྱི་ལུས་འཕྲོག་པ་སྟེ། སྟོབས་ཀྱིས་ཁྱེར་ནས་བྱ་རྒོད་རྣམས་ལ་བྱིན་པ་དེའི་ཚེ་ཁྱོད་ཀྱིས་ཅི་བྱར་ཡོད་དེ། སྲུང་མི་ནུས་པའི་ཕྱིར་རོ།། དེ་ལྟ་ན་ཡང་ཟས་གོས་ཙམ་གྱིས་བསྐྱང་བར་བྱའོ།། སྙམ་ན། དཔེར་ན། བྲན་གཡོག་ལས་བྱེད་པ་ལ་ཟས་གོས་ཙམ་སྤྲིན་
རིགས་ཀྱང་བཀོལ་དུ་མི་བཏུབ་པ་སྟེ། བྱ་བ་མི་བྱེད་པར་རམ། འཁོར་དུ་མི་གནས་པ་ལ་དེ་ལྟར་ཤེས་པར་བྱས་ནས་རྗེ་བོས་གོས་ལ་སོགས་པ་མི་སྦྱིན་པ་དེ་བཞིན་དུ་ལུས་འདི་བསྣོད་པ་སྟེ། ཟས་ཀྱིས་གསོས། དེས་མཚོན་ནས་གོས་བསྐོན་ཀྱང་གཞན་ཤི་ནས་འགྲོ་བས་མི་གནས་ན། ཀྱེ་ཡིད་ཁྱོད་བསམ་པ་གང་གིས་ཡོ་བྱད་ཟད་ཟད་དུ་ཅི་སྟེ། ཅིའི་ཕྱིར་ཤ་ཐང་གསོ་སྟེ། གསོ་བར་མི་རིགས་སོ།། 
གསུམ་པ་ནི། འོ་ན་རྣམ་པ་ཐམས་ཅད་དུ་མི་སྟེར་རམ་སྙམ་ན། འཇིགས་པའི་ཆོས་ཅན་གྱི་ལུས་འདི་ལ། གྲཱ་རྔན་ཏེ། ལས་ཀྱི་རིན་ཙམ་གྱི་ཟས་གོས་བྱིན་ནས་ནི། དེ་ནི་སྟེ། ད་ལྟ་ནས་ཀྱི་ཡིད་ཁྱོད་རང་གི་དོན་བྱེད་དུ་ཆུག་ཅིག། ལུས་ཁོ་རང་གིས་བསྒྲུབས་པ་རྣམས་ཁོ་རང་ལ་སྦྱིན་པར་འོས་སོ་སྙམ་ན། གླ་མིས་བཏབ་པའི་ལོ་ཏོག་རྣམས་ཐམས་ཅད་དེ་ལ་སྦྱིན་པར་མི་འོས་པ་བཞིན་དུ་ལུས་འདི་ལ་ནི་ཡོ་བྱད་ཐམས་ཅད་སྦྱིན་པར་མི་བྱ་སྟེ། ཅུང་ཟད་ལས་བྱེད་པ་ལ་ཐམས་ཅད་སྦྱིན་པའི་རིགས་པ་མེད་པའི་ཕྱིར་རོ།། རང་ལ་ཕན་པའི་དགོས་པ་མེད་པའི་ཕྱིར་རོ།། ཕན་པ་མེད་པར་ཞེས་པ་འདི། རྒྱ་དཔེ་ལ་མི་འདུག་གོ། འོ་ན། རང་གི་དོན་གང་བྱེད་དུ་གཞུག་སྙམ་ན། བྱང་ཆུབ་སེམས་དཔའི་སེམས་ཅན་གྱི་དོན་སྒྲུབ་པ་ཉིད་རང་གི་དོན་ཡིན་པས་འགྲོ་བ་སྟེ།
བསོད་ནམས་མ་ཡིན་པ་ལས་ལྡོག་པ་དང་། འོང་བ་སྟེ། བསོད་ནམས་ལ་འཇུག་པའི་རྟེན་ཡིན་པའི་ཕྱིར་ཆུ་ལ་འགྲོ་འོང་གི་རྟེན་གྲུ་དང་འདྲ་བར་ལུས་ལ་གྲུ་ཡི་བློ་བཞག་སྟེ། ཉེ་བར་སྟོན་པ་ཙམ་བྱིན་ནས་སེམས་ཅན་རྣམས་ཀྱི་དོན་བསྒྲུབ་ཅིང་རྫོགས་པར་བྱ་བའི་ཕྱིར་ཇི་ལྟར་འདོད་པ་འབྱུང་བའི་ཡིད་བཞིན་གྱི་ལུས་སུ་སྒྱུར་ཅིག། ཀྱེ་ཡིད་ཅེས་སྐབས་ཡིན་པས་སྦྱར་རོ།། 
གསུམ་པ་ནི། སྔར་བསྟན་པའི་ཚུལ་དེ་ལྟར་རང་སྟེ། བདག་གི་སེམས་དང༌། ལུས་ཀྱི་མཚན་ཉིད་དབང་ཡོད་པར་གྱིས་ཏེ་བདག་གིས་དབང་དུ་བྱས་ནས། རྟག་ཏུ་སྟེ། དུས་ཐམས་ཅད་དུ་འཛུམ་པའི་བཞིན་ཏེ། བྱད་ཀྱི་མདངས་གསལ་བར་གྱིས། སྨིན་མ་དཔྲལ་བར་བསྡུས་པའི་ཁྲོ་གཉེར་ཡིན་ལ། དེ་ཉིད་ནི། ངོ་འཛུམ་སྟེ། འཛུམ་པ་ཉམས་ཡོངས་སུ་ཐོང་སྟེ། དོར་ལ་འགྲོ་བ་ལ་རྒྱུ་མེད་པར་ཕན་འདོགས་པར་འདོད་པའི་བཤེས་དང༌། གཞན་གྱིས་མ་སྨྲས་པའི་སྔོན་དུ་ལེགས་པར་འོངས་སམ་ཞེས་སོགས་བརྗོད་པའི་གསོང་པོར་སྨྲ་བར་གྱིས་ཤིག།
 ༼ ༢ ༽ཤེས་བཞིན་གྱིས་ཟིན་པའི་སྤྱོད་པ་ལ་བསླབ་པ་རྒྱས་པར་བཤད་པ།
༼ ༡ ༽མི་རིགས་ཤིང་དོན་མེད་པའི་བྱ་བ་སྤང་བ་ལ་བསླབ་པ།
གཉིས་པ་ལ། མི་རིགས་ཤིང་དོན་མེད་པའི་བྱ་བ་སྤང་བ་ལ་དང་། དོན་དང་ལྡན་ཞིང་རིགས་པ་བྱ་བ་སྒྲུབ་པ་ལ་བསླབ་པ་གཉིས་ཀྱི་དང་པོ་ལ། བསམ་གཏན་ཚེར་མ་དང་། མི་གུས་པའི་ང་རྒྱལ་དང་། ཕྲག་དོག་གི་དྲི་མ་དང་། ཁ་གསག་ལ་སོགས་པའི་དོགས་པ་དང་། གཞན་གྱི་ཡོན་ཏན་ལ་མི་བཟོད་པ་སྤང་བ་ལ་བསླབ་པ་ལྔའི་དང་པོ་ནི། ཁྲི་སྟེ། གདན་དང་། ལ་སོགས་ཀྱི་སྒྲས་བསྡུས་པ་མལ་སྟན་ལ་སོགས་པ་བབ་བཅོལ་དུ་སྟེ། མ་བརྟགས་པར་རྟབ་རྟབ་པོར་སྒྲ་དང་བཅས་པར་མི་དོར་རོ།། དགོས་པ་མེད་པར་ལག་པ་དང་། དབྱུག་པ་ལ་སོགས་པས་སྒོ་ཡང་དྲག་ཏུ་མི་དབྱེ་སྟེ། བཙན་ཐབས་སུ་མི་འཕུལ། མི་བརྡུང་སྟེ། མདོར་ན་རྟག་ཏུ་གཅོམ་སྟེ། སྒྲ་བསྐྱུང་བ་སྟེ། མེད་པ་ལ་མངོན་པར་དགའ་བར་བྱའོ།། དེ་ལྟར་བྱས་པ་ལ་ཡོན་ཏན་ཅི་ཡོད་ན། ཆུ་སྐྱར་ཉ་གསོད་པའི་བྱ་དང་། བྱི་ལ་དང་། ཆོམ་རྐུན་དག་བཅོམ་བསྐྱུང་བས་སྒྲ་མེད་ཅིང་བརྟན་པའམ་མི་རྒོད་པས་མ་ཚོར་བར་འཇབ་ཅིང་འགྲོ་བ་ཡིས་རང་རང་གི་མངོན་པར་འདོད་པའི་དོན་སྒྲུབ་པ་དེ་བཞིན་དུ། ཐུབ་པ་སྟེ། བརྟུལ་ཞུགས་ཅན་གྱིས་ཀྱང་རྟག་ཏུ་སྟེ། རྒྱུན་དུ་ཏིང་ངེ་འཛིན་གྱི་ཚེར་མ་སྤངས་ལ་བག་ཡོད་དང་སྤྱད་དོ།། 
གཉིས་པ་ནི། གཞན་ལ་ཉེས་བྱས་བཤགས་པ་ལ་གཞེན་བསྐུལ་འདེབས་མཁས་ཤིང་འགྱོད་པ་སེལ་པ་དང༌། གདམས་ངག་དང༌། རྗེས་སུ་བསྟན་པ་ལ་གུས་པ་ཅན་འདུལ་བ་ལ་སོགས་པ་ལ་མཁས་ཤིང་གདམས་ནུས་པ། མ་བཅོལ་ཏེ། གསོལ་བ་མ་བཏབ་པར་ཕན་འདོགས་པར་བྱེད་པའི་ངག་ནི། གུས་པས་སྤྱི་བོས་བླང་བར་བྱ་སྟེ། དེ་དག་གི་སེམས་སུན་དབྱུང་བ་དང་། ཁྱད་དུ་གསད་པར་མི་བྱའོ།། ང་རྒྱལ་མེད་པའི་སྒོ་ནས་རྟག་ཏུ་ཀུན་གྱི་སློབ་མར་གྱུར་པའི་ཚུལ་གྱིས་བླ་མ་ལྟར་གུས་པའི་བློས་ལེགས་པར་སྤྱད་པར་བྱའོ།། སྙམ་པས་ཐམས་ཅད་ལ་གུས་པས་བསླབ་བོ།། 
གསུམ་པ་ནི། གཞན་གྱི་ཡོན་ཏན་བརྗོད་པའམ། ཉོན་མོངས་པའི་དགེ། གཉེན་པོའི་ཆོས་ལེགས་པར་སྨྲས་པ་ཐམས་ཅད་ལ་དེ་མགུ་བའི་དོན་དུ་དགེ་བ་སྟེ། ལེགས་པར་གསུང་པའམ་བྱས་སོ།། ཞེས་བསྔགས་པ་བརྗོད་པར་བྱ། གཞན་བསོད་ནམས་ཏེ། དགེ་བའི་ལས་བྱེད་པ་མཐོང་བར་གྱུར་ན། ལེགས་པར་བྱས་སོ་ཞེས་མངོན་སུམ་དུ་བསྟོད་པས་ལེགས་པར་དགའ་བ་སྟེ། སྤྲོ་བ་བསྐྱེད་པར་བྱའོ།། 
བཞི་པ་ནི། གཞན་གྱི་ཡོན་ཏན་བརྗོད་ནའང་ལྐོག་ན་གཞན་གྱི་ཡོན་ཏན་བརྗོད་པར་བྱ་སྟེ། མངོན་སུམ་དུ་བརྗོད་ན། འདི་ཁ་གསག་ཅན་ནོ།། སྙམ་དུ་མ་དད་པར་འགྱུར་བའི་ཕྱིར་རོ།། གཞན་ཞིག་དེའི་མངོན་སུམ་དུ་དེའི་ཡོན་ཏན་བརྗོད་པ་སྟེ། བསྟོད་པ་བྱེད་ན། བདག་ཀྱང་དེའི་རྗེས་སུ་མཐུན་པར་དེའི་མངོན་སུམ་དུ་བསྟོད་པ་བརྗོད་པར་བྱ་སྟེ། མ་བརྗོད་ན། འདི་དེ་ལ་མ་དགའོ།། སྙམ་ནས་མ་དད་པར་འགྱུར་རོ།། གཞན་ཞིག་རང་གི་ཡོན་ཏན་མངོན་ནམ་ལྐོག་ཏུ་བརྗོད་ན། སེམས་ཁེངས་པར་མི་བྱའི། ཡོན་ཏན་བརྗོད་མཁན་དེ་ཡོན་ཏན་ཤེས་ཤིང་གཞན་གྱི་ཡོན་ཏན་ལ་དགའ་ཞིང་རྗེས་སུ་ཆགས་པར་རིག་པར་བྱའོ།། 
ལྔ་པ་ནི། ཧི་སྟེ། གང་གི་ཕྱིར་སེམས་ཅན་རབ་འབྲིང་ཐ་གསུམ་ཐམས་ཅད་དམ། ཡང་ན། བྱ་བ་གང་(བཻ།)ཅི་ཡང་རུང་བ་རྩོམ་པ་དེ་ཐམས་ཅད་སྡུག་བསྔལ་སྤོང་ཞིང་དགའ་བ་ཉིད་བསྐྱེད་པར་བྱ་བའི་ཕྱིར་ཡིན་ལ། དགའ་བ་དེ་ནི། རིན་གྱིས་ཉོ་བ་སྟེ། ནོར་བཏང་བས་ཀྱང་དཀོན་པ་སྟེ། རྙེད་པར་དཀའ་ལ། འང་གི་སྒྲས་རིན་མེད་ན་ལྟ་སྨོས་ཀྱང་ཅི་(དགེ།)དགོས། དེ་ལྟར་ཏེ། དེའི་ཕྱིར་འབད་མེད་དུ་གྲུབ་པའི་དགའ་བ་ཅིའི་ཕྱིར་སྤོང་སྙམ་དུ་ཤེས་པར་བྱས་ལ། དགའ་བའི་བདེ་བ་ལ་ལོངས་སྤྱད་པར་བྱའོ།། ཅི་སྟེ་གཞན་གྱིས་ངལ་འབད་བྱས་ནས་བསྒྲུབས་པའི་ཡོན་ཏན་གྱིས་དགའ་བ་མི་སྐྱེ་ན།
བུ་སྡུག་པའི་ཡོན་ཏན་གྱིས་དགའ་བར་མི་རིགས་སོ།། སྙམ་དུ་ཤེས་པར་བྱས་ལ། གཞན་གྱི་ཡོན་ཏན་ལ་མི་དགའ་བའི་ཕྲག་དོག་སྤངས་ཏེ། གཞན་གྱི་ཡོན་ཏན་ལ་དགའ་བས་བདག་ལ་ཚེ་འདིར་གོད་པ་སྟེ། ཟད་པའམ་རླག་པ་ཡོང་སྟེ། ཞད་ཙམ་ཡང་མེད་ལ། འཇིག་རྟེན་ཕ་རོལ་ཏུ་བདེ་བ་ཆེན་པོ་འཐོབ་པས་བསོད་ནམས་བསགས་པ་ནི་ཡོད་དོ།། གཞན་གྱི་ཡོན་ཏན་ལ་དགའ་བས་བསྟོད་པའི་ཕྱིར་རོ།། ཀྱང་གི་སྒྲས། ཚེ་འདིར་ཡང་བདེ་བ་དང་བསོད་ནམས་འཕེལ་བར་བསྟན་ནོ།། དེ་ལས་ལྡོག་ནས་གཞན་གྱི་ཡོན་ཏན་ལ་མི་དགའ་ན། ཚེ་འདིར་སྡུག་བསྔལ་ཞིང་ཚེ་འདི་འབའ་ཞིག་ཏུ་མ་ཟད།
གཞན་གྱི་ཡོན་ཏན་ལ་ཉེས་པ་སྟེ། ཞེ་སྡང་བ་ཕ་རོལ་ཏུ་ཡང་སྡུག་བསྔལ་ཆེན་པོ་འབྱུང་སྟེ། ཕྲག་དོག་བྱས་པའི་ཕྱིར་རོ།། 
༼ ༢ ༽ དོན་དང་ལྡན་ཞིང་རིགས་པའི་བྱ་བ་སྒྲུབ་པ་ལ་བསླབ་པ།
༼ ༡ ༽ སེམས་ཅན་མགུ་བར་བྱ་བའི་སྤྱོད་པ་ལ་བསླབ་པ།
གཉིས་པ་ལ། སེམས་ཅན་མགུ་བར་བྱ་བའི་དང༌། དགེ་བ་ལ་འཇུག་པའི་དང༌།ཁྱད་པར་ཕ་རོལ་ཏུ་ཕྱིན་པའི་སྤྱོད་པ་ལ་བསླབ་པ་གསུམ་གྱི་དང་པོ་ལ། སྨྲ་བའི་དང༌། ལྟ་བའི་ཚུལ་ལ་བསླབ་པ་གཉིས་ཀྱི་དང་པོ་ནི། ངག་སྨྲ་བ་ན། ཁ་ན་མ་ཐོ་བ་མེད་པའམ།ཡིད་དགེ། ཆེས་པར་འོས་པའི་ཡིད་ཕེབས་པ་དང་། རིམ་པས་འཚམ་པར་རྣམ་པར་བཞག་པའི་འབྲེལ་བ་དང༌། ཐེ་ཚོམ་མེད་པས་དོན་གསལ་བ་དང་། ཡིད་ཚིམ་པར་བྱེད་པས་ཡིད་དུ་འོང་བ་དང་། ཀུན་སློང་ཆགས་པ་དང༌། ཞེ་སྡང་སྤངས་པ་དང་། འདི་ལ་རྒྱ་(བཻ།)དཔེར། རྣར་སྙན་སྙིང་རྗེའི་རྩ་བ་ཅན།། ཞེས་ཏེ། དེའི་དོན་འགྲེལ་པར། མཉན་ན་
རྣ་བའི་རྣམ་ཤེས་ཚིམ་པར་བྱེད་པས་རྣ་བར་སྙན་པ་དང་། སྡུག་བསྔལ་དང་བྲལ་འདོད་ཀྱི་སྙིང་རྗེ་ཞེ་སྡང་མེད་པའི་དགེ་བའི་རྩ་བའི་རྒྱུ་མཐུན་ལས་བྱུང་བ་དང་། ཚིག་རྩུབ་སྤངས་པས་འཇམ་ཞིང་སྒྲ་ཇི་ཙམ་གྱིས་བརྗོད་བྱ་རྟོགས་པ་ལས་མང་ཉུང་དང༌། སྐད་ཆེ་ཆུང་མེད་པར་རན་པར་སྨྲ་བར་བྱའོ།། 
གཉིས་པ་ནི། མིག་གིས་སེམས་ཅན་ལྟ་ན་ཡང་དྲང་ཞིང་སྟེ། འཁྱོག་པོ་གྱ་གྱུ་ཅན་མ་ཡིན་པར་བྱམས་པའི་ཚུལ་གྱིས་ནི། རྒྱ་དཔེར། ཀུན་ཏུ་འཐུང་བཞིན་ཞེས་ཏེ། སྐོམ་པ་ཆུ་གྲང་མོ་འཐུང་བ་བཞིན་དུ་མཆོག་ཏུ་དགའ་བའི་ཚུལ་གྱིས་བལྟ་བར་བྱ་ཡི། ཆགས་སྡང་རྨོངས་གསུམ་གྱིས་མ་ཡིན་ཏེ། གང་གི་ཕྱིར་ན། སེམས་ཅན་འདི་དག་ཉིད་ལ་བརྟེན་ནས་བདག་རྫོགས་པའི་སངས་རྒྱས་ཉིད་དུ་འགྱུར་བའི་ཕྱིར་ཕན་འདོགས་པའི་ཞིང་ཡིན་པས་བསོད་ནམས་མཆོག་ཏུ་འགྱུར་རོ།། ཚུལ་དེ་ལྟར་གནས་ན། དེང་ཉིད་ནས་གཞན་དོན་ནུས་པར་འགྱུར་རོ།། 
༢. དགེ་བ་ལ་འཇུག་པའི་སྤྱོད་པ་ལ་བསླབ་པ།
གཉིས་པ་ལ། དགེ་བ་སྟོབས་ལྡན་ངོས་གཟུང་བ་དང་། གཞན་ལ་མི་ལྟོས་པར་རྟག་ཏུ་བྱ་བར་གདམས་པ་གཉིས་ཀྱི་དང་པོ་ནི། ཕན་འདོགས་པའི་ཞིང་ལ་བསོད་ནམས་ཆེ་བར་བསྟན་པའི་ཞར་ལ་དགེ་བ་ཆེན་པོ་འབྱུང་བའི་གཞི་གཞན་ཡང་བསྟན་པ་ནི། རྟག་པར་མངོན་པར་ཞེན་པའི་ཡི་དམ་དུ་བྱས་པའི་གུས་པ་དྲག་པོས་བསླངས་པ་སྟེ། བསྐྱེད་པའམ་ཉོན་མོངས་པའི་གཉེན་པོའི་ཕྱོགས་ཀྱི་བསླང་བ་སྟེ། དེའི་དོན་དུ་སྟོང་པ་ཉིད་སྒོམ་པ་ལ་སོགས་པ་ལས་བྱུང་བ་ཉིད་དང༌། ཡོན་ཏན་གྱི་ཞིང་སངས་རྒྱས་བྱང་སེམས་སོགས་དང་། ཕན་འདོགས་པའི་ཞིང་ཕ་མ་སོགས་དང་། སྡུག་བསྔལ་ཅན་ཞིང་
ནད་པ་སོགས་ཏེ། དེ་རྣམས་ལ་དགེ་བ་བྱས་པ་ནི། དེ་རྣམས་ལས་ལྡོག་པ་ལ་བྱས་པ་ལས་དགེ་བ་སྟོབས་ཆེན་པོར་འགྱུར་རོ།། 
གཉིས་པ་ནི། ཐམས་ཅད་དུ་སྤྱོད་པ་སྒྲིན་པས་མཁས་ཤིང་ལྡང་དང་ལྡན་པ་ནི། ལེ་ལོ་སྤང་བར་བྱ་བའི་ཕྱིར་བརྩོན་འགྲུས་དང་ལྡན་པ་སྟེ། དཔེ་ཁ་ཅིག་ནས། དགའ་དང་ལྡན་ཞེས་པ་ཡང་དོན་དེ་ཉིད་དོ།། དེ་ལྟ་བུ་དང་ལྡན་པར་བྱས་ནས་རང་གཞན་གྱི་དོན་གྱི་ལས་རྣམས་བསྐུལ་མི་དགོས་པར་བདག་གིས་རྟག་ཏུ་བརྗེད་པ་མེད་པར་བྱའོ།། གཞན་གྱིས་ཀྱང་གྲོགས་བྱེད་མོད་སྙམ་ན། དགེ་བའི་ལས་རྣམས་ཀུན་ལ་སློབ་མ་སོགས་གང་ཟག་སུ་ལ་ཡང་ལྟོས་པར་བྱ་བ་མ་ཡིན་པ་སྟེ། གཞན་ལ་སྐབས་མི་འབྱེད་པར་རྒྱུན་དུ་བརྩོན་པ་སྒྲུབ་པའོ།། 
༣. ཁྱད་པར་ཕ་རོལ་ཏུ་ཕྱིན་པའི་སྤྱོད་པ་ལ་བསླབ་ཚུལ།
༡ སྤྱིར་བསླབ་ཚུལ།
གསུམ་པ་ལ། སྤྱི་དང་། ཁྱད་པར་དུ་བསླབ་པ་གཉིས་ཀྱི་དང་པོ་ལ། སྤྱིར་ཕར་ཕྱིན་ལ་རིམ་པས་བསླབ་པ་དམིགས་བསལ་དང་བཅས་པ། ཁྱད་པར་གཞན་དོན་ལ་བརྩོན་པར་གདམས་པ་གཉིས་ཀྱི་དང་པོ་ནི། སྦྱིན་པའི་ཕ་རོལ་ཏུ་ཕྱིན་པ་དང་། སོགས་ཀྱི་སྒྲས་ཤེར་ཕྱིན་གྱི་བར་གོང་ནས་གོང་དུ་སྦྱིན་པ་བས་ཚུལ་ཁྲིམས་ཁྱད་ཞུགས་ལ། ཚུལ་ཁྲིམས་པས་བཟོད་པ་ཁྱད་ཞུགས་པ་དེའི་ཕྱིར་ཆུང་ངུ་སྟེ། གཅིག་ཤོས་དམན་པའི་དོན་དུ་ཆེན་པོ་སྟེ། མཆོག་མི་གཏང་སྟེ། དོར་བར་མི་བྱའོ། འོ་ན་སྦྱིན་པའི་དུས་སུ་ཚུལ་ཁྲིམས་བཏང་སྙོམས་སུ་གཞག་པར་གསུངས་པ་དང་འགལ་སྙམ་ན། སྐྱོན་མེད་དེ། གསེར་དང་ལྕགས་བཞིན་ནོ།། ཞེས་བོད་ཀྱི་བླ་མ་དག་བཞེད། རང་དོན་གཞན་དོན་གཉིས་ལས་གཙོ་ཆེར་གཞན་གྱི་དོན་བསམ་མོ།། ཞེས་ཟེར་རོ།། སྤྱོད་པའི་ཆུ་ལོན་གཞན་དུའོ།། ཞེས་ཏེ། དེའི་དོན་འགྲེལ་པ་བཞི་གས་བྱང་སེམས་ཀྱི་སྤྱོད་པ་བསླབ་པ་ལྕི་ཡང་སྡོམ་པའི་མཚན་ཉིད་ནི། ཆུ་སྲུང་བའི་ཆུ་ལོན་ཏེ། ཆུ་རགས་སམ། སྟེང་དུ་འགྲོ་བའི་ཟམ་སྟེགས་དང་འདྲ་བས་གཞན་དུ་སྟེ། དེ་མ་གཏོགས་པར་གོང་མ་བཏང་ནས་འོག་མ་མི་སྒྲུབ་ཀྱི། དེ་ནི་གོང་མ་བཏང་ནས་ཀྱང་མི་ཉམས་པར་སྒྲུབ་དགོས་ཏེ། དཔེར་ན། བསམ་གཏན་བཏང་ལ་ཆོས་དོན་དུ་གཉེར་བའི་མི་ལ་ཆོས་ཀྱི་སྦྱིན་པ་གཙོ་བོར་བྱ་སྟེ། དོན་དུ་གཉེར་བའི་མི་ལ་ཆོས་མ་བྱིན་ན། བྱང་ཆུབ་སེམས་དཔའི་ལྟུང་བར་འགྱུར་བའི་ཕྱིར་རོ།། 
གཉིས་པ་ནི། སྔར་བཤད་པ་དེ་ལྟར་སྙིང་རྗེས་གཞན་དབང་དུ་གྱུར་པས་ཐམས་ཅད་བྱ་བར་རུང་བར་རིག་པ་སྟེ། རྟོགས་པར་བྱས་ནས་སེམས་ཅན་གཞན་གྱི་ཕན་བདེ་སྒྲུབ་པའི་དོན་ལ་རྟག་ཏུ་བརྩོན་འགྲུས་དང་ལྡན་པར་གྱུར་པར་གནས་པར་བྱའོ།། འོ་ན་གཞན་དོན་བསྒྲུབ་པའི་ཕྱིར་བཀག་པ་ལ་ཞུགས་ན། ལྟུང་བར་མི་འགྱུར་རམ་ཞེ་ན། སྲོག་གཅོད་མི་ཚངས་སྤྱོད་སོགས་བཀག་པ་རྣམས་ཀྱང་དེ་ལ་བྱེད་དུ་གནང་སྟེ། བསྟན་པ་ནི། ངེས་པར་འབྱུང་བ་དང་བཅས་པའི་ཕྱིར། ཀྱང་གི་སྒྲས་གཞན་ལྟ་ཅི་སྨོས་ཞེས་པའོ།། དེས་ན། ཕ་རོལ་མཚམས་མེད་བྱེད་པའི་སྔོན་དང་ཕྱི་མཐའ་ཤེས་ནས་དེ་དམྱལ་བར་འགྲོ་བ་བསྐྱབ་པའི་སྙིང་རྗེས་རང་དམྱལ་བར་འགྲོ་བའི་སྡུག་བསྔལ་དང་དུ་བླངས་ནས་མི་གསོད་པ་དང༌། དཀོན་མཆོག་དང་དགེ་འདུན་གྱི་དཀོར་ལ་ལོངས་སྤྱོད་པ་ལ་འཕྲོག་ནས་སོ་སོར་འབུལ་བ་དང་། རབ་བྱུང་མ་ཡིན་པའི་བུད་མེད་ཆགས་པས་གཟིར་བ་ལ་དོན་ཆེན་པོ་འགྲུབ་པར་མཐོང་ན། དབེན་པར་མི་ཚངས་པར་སྤྱོད་པ་དང་། སེམས་ཅན་མང་པོ་སྲོག་བསྐྱབ་པའི་ཕྱིར་རྫུན་སྨྲ་བ་སོགས་ལའང་ཉེས་པར་མི་འགྱུར་རོ།། ཡུལ་དེ་རབ་ཏུ་བྱུང་བ་མོ་ཡིན་ན། བསྟེན་དུ་མི་རུང་སྟེ། བསླབ་བཏུས་ལས། ཡང་དག་པར་ཚངས་པར་སྤྱོད་པ་རྣམས་ནི། དོན་བྱ་བའི་ཕྱིར་དེ་དག་ལ་མ་སྲིང་ལ་སོགས་པ་བཞིན་དུ་རིང་དུ་སྤོང་ཞིང་མཆོད་དོ།། ཞེས་སོ།། རང་རབ་བྱུང་ཡིན་ནའང་མི་བསྟེན་ཏེ། བྱང་ས་ལས། བྱང་ཆུབ་སེམས་དཔའ་རབ་ཏུ་བྱུང་བ་ཉན་ཐོས་ཀྱི་བསྟན་པ་མི་འཇིགས་པར་རྗེས་སུ་སྲུང་བས་ནི། མི་ཚངས་པར་སྤྱོད་པ་བསྟེན་པ་རྣམ་པ་ཐམས་ཅད་དུ་མི་བྱའོ།། ཞེས་སོ།། ཅི་སྟེ་དོན་ཆེན་པོ་མཐོང་ནའང་བསླབ་པ་ཕུལ་ལ་བྱ་དགོས་ཏེ། བསླབ་བཏུས་ལས། ཇི་སྟེ་དེ་ལ་སེམས་ཅན་གྱི་དོན་དུ་འགྱུར་བ་ལྷག་པར་མཐོང་ན་བསླབ་པ་དབུལ་ལོ།། ཞེས་སོ།། དེས་ན་རབ་བྱུང་ལ་ཕས་ཕམ་པར་འགྱུར་ཡང་།་བྱང་སེམས་ལ༌ཉེས༌པ༌མེད༌ཅིང་བསོད་ནམས་སུ་འགྱུར་བ་རྣམས། རབ་བྱུང་ཡིན་ན།
བསླབ་པ་ཕུལ་ལ་བྱ་དགོས་པར་མངོན་ཏེ། མདོ་ལས། གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའ་ལྟུང་བའི་རྩ་བ་བཞི་པོ་ཐམས་ཅད་ཞིག་པར་གྱུར་ཀྱང་། ཐབས་ལ་འདིས་སེལ་བར་བྱེད་པ་ལྟ་ན། བྱང་ཆུབ་སེམས་དཔའ་པ་ལ་ལྟུང་བར་མི་འགྱུར་བར་ང་སྨྲའོ།། ཞེས་སོ།། ཁྱད་པར་སེམས་ཅན་གྱི་དོན་གྱི་ཐབས་གཞན་མེད་ན། འདོད་ཆགས་ལས་བྱུང་བའི་ཉེས་པའམ་ཉེས་པ་མ་ཡིན་པར་བསྟན་པས། ཐུགས་རྗེ་ཆེན་པོ་རབ་ཀྱི་མཐར་ཕྱིན་པ་མངའ་བ། རིང་དུ་གཟིགས་པ་སྟེ།འཕགས་པ་ལ་གནང་གི །ཐམས་ཅད་ལ་མ་ཡིན་ཏེ། བསླབ་བཏུས་ལས། ས་ཐོབ་པ་ཕ་རོལ་ཏུ་ཕྱིན་པ་དྲུག་སྤྱོད་པ་ལ་འདི་བསམ་པར་བྱའི། གཞན་ལ་ནི་མ་ཡིན་ནོ་ཞེས་སོ།། བྲམ་ཟེའི་ཁྱེའུ་སྐར་མའམ། དེད་དཔོན་ཐབས་ལ་མཁས་པའི་སྐྱེས་རབས་བཞིན་ནོ།། བོད་རྣམས་ཐུགས་རྗེ་མངའ་ཁ་རིང་དུ་གཟིགས་པ་སངས་རྒྱས་ཀྱིས་གནང་ཟེར་རོ།། དགེ་ལྷས། རྟག་ཏུ་འཛུམ་པ་ཞེས་པ་ནས་འདིའི་བར་མི་འཇིགས་པའི་སྦྱིན་པར་འཆད་དོ།། 
༢ ཁྱད་པར་དུ་བསླབ་ཚུལ།
༡ སྦྱིན་པ་དང་ཚུལ་ཁྲིམས་ཀྱི་བསླབ་པ་ལ་སློབ་ཚུལ།
གཉིས་པ་ལ། སྦྱིན་པ་དང་ཚུལ་ཁྲིམས་ཀྱི་བསླབ་པ་ལ་སློབ་ཚུལ། བསླབ་པ་གཞན་མང་པོ་ལ་བསླབ་ཚུལ། བསླབ་པ་ཕུན་སུམ་ཚོགས་པའི་རྒྱུ་ལ་བསླབ་ཚུལ་གསུམ་གྱི་དང་པོ་ལ། སྦྱིན་པ་དང་ཚུལ་ཁྲིམས་ཀྱི་བསླབ་པ་ལ་བསླབ་ཚུལ་གཉིས་ཀྱི་དང་པོ་ལ། ཟང་ཟིང་གི་དང་། ཆོས་ཀྱི་སྦྱིན་པ་ལ་བསླབ་པ་གཉིས་ཀྱི་དང་པོ་ལ། ལུས་དང་ལོངས་སྤྱོད་བསྲུང་བའི་ཕྱིར་ཟས་གོས་ཀྱི་དང༌། བདུད་ལས་སྤང་བའི་ལུས་ཀྱི་སྦྱིན་པ་བཏང་ཚུལ་གཉིས་ཀྱི་དང་པོ་ནི། སྨན་དང་གོས་ལ་སོགས་པས་ལུས་བསྲུང་བར་བྱ་བ་ལ། སྨན་ནི་གཉིས་ལས། རྟག་ཏུ་བའི་སྨན་ནི། ཟན་ལ་སོགས་པ་སྟེ། བྱང་སེམས་རབ་ཏུ་བྱུང་བས་དེའི་དོན་དུ་བསོད་སྙོམས་ལ་འགྲོ་བ་ན། བསོད་སྙོམས་པའི་བསླབ་པ་རྣམས་དྲན་པ་ལ་བཞག་ཅིང་རྒྱུ་ལ། དེ་ལས་བསོད་སྙོམས་ལས་རྙེད་པ་ཆ་བཞིར་
བགོས་ལ། ཆ་གཅིག་ལོག་པར་ལྟུང་བ་ནི། རྐང་ལག་མེད་པ་ལ་སོགས་པ་ཟེར་ཡང་། ཡི་དྭགས་དང་དུད་འགྲོ་ལ་སོགས་པ་སྟེ། མི་སྣང་བའི་སེམས་ཅན་ལ་སྦྱིན་ཞིང་བྱ་གཅན་ལ་གཏོར་བར་བཤད་པའི་ཕྱིར་རོ།། ཆ་གཅིག་སྐོབ་པའི་མགོན་མེད་པའི་སྡུག་བསྔལ་ཅན་ནད་པ་ལ་སོགས་པ་ལའོ།། ཆ་གཅིག་བརྟུལ་ཞུགས་ཏེ། དཀའ་ཐུབ་ལ་གནས་པ་ཚངས་པ་མཚུངས་པར་སྤྱོད་པ་རྣམས་ལ་བགོ་བར་བྱ་ཞིང་། ཆ་གཅིག་བདག་ཉིད་བཟའ་སྟེ། ཆགས་པ་དང༌། རྒྱགས་པ་དང༌། འཚག་དང་འདོད་རྟོག་གི་ཕྱིར་མ་ཡིན་པར་ལུས་འཚོ་ཞིང་གནས་པའི་ཕྱིར་ལྟོ་བའི་སུམ་ཆ་ཟས། སུམ་ཆ་བཏུང་བ་བཀང་།སུམ་ཆ་སྟོང་པར་བཞག་པའི་རན་པ་ཙམ་དུ་བཟའ་བར་བྱ་སྟེ། ཉུང་ན། ཧ་ཅང་ཉམས་་པས་དགེ་བ་ལ་སྦྱོར་མི་ནུས། མང་ན། ལྕིས་ནས་གཉིད་ཀྱིས་ནོན་པའི་ཕྱིར་རོ།། ཟ་བ་ན། ལུས་ཀྱི་སྲིན་བུའི་རིགས་རྣམས་འདིའི་མཐུས་བདེ་བར་གྱུར་ཅིག། ད་ལྟ་ཟང་ཟིང་གིས་བསྡུས་ནས་མ་འོངས་པ་ན་ཆོས་ཀྱིས་བསྡུ་བར་བྱ་སྙམ་དུ་བསམ་ལ་བཟའོ།། འདིས་མཚོན་ནས ས་ལོངས་སྤྱོད་ཐམས་ཅད་གཞན་དོན་དུ་བྱིན་གྱིས་བརླབས་ནས་སྤྱད་ཀྱི། རང་ལ་ཆགས་པས་སྤྱད་ན། ཉོན་མོངས་ཅན་གྱི་ལྟུང་བར་འགྱུར་རོ།། ཟས་ཟོས་ནས་དགེ་བའི་ཕྱོགས་ལ་བརྩོན་པར་བྱ་སྟེ། དེ་ལྟ་མ་ཡིན་ན། དད་རྫས་དུག་ཏུ་འགྱུར་བའི་ཕྱིར། མདོ་(རིན་པོ་ཆེ་ཐུང་པོའི།)ལས། འོད་སྲུང་། ངས་དགེ་སློང་གཉིས་ལ་དད་པ་བྱིན་པ་གནང་སྟེ། གཉིས་གང་ཞེ་ན། ལྡན་པ་དང༌། གྲོལ་བའོ།། དགེ་སློང དག །དགེ་སློང་ལྡན་པ་རྣལ་འབྱོར་སྤྱོད་པ་ངའི་བསྟན་པ་ལ་ཞུགས་པ་འདུ་བྱེད་ཐམས་ཅད་མི་རྟག་པར་མཐོང་། འདུ་བྱེད་ཐམས་ཅད་སྡུག་བསྔལ་བར་རིག། ཆོས་ཐམས་ཅད་ལ་བདག་མེད་པར་མོས། མྱ་ངན་ལས་འདས་པ་ཞི་བར་རྟོགས་པས་ནི། རི་རབ་ཙམ་གྱི་ཁམས་དག་གི་དད་པས་བྱིན་པ་ཡོངས་སུ་སྤྱད་ཀྱང་དེའི་ཡོན་ཤིན་ཏུ་ཡོངས་སུ་དག་པར་འགྱུར་རོ།། ཞེས་དང༌། སངས་རྒྱས་ཀྱི་སྡེ་སྣོད་ཀྱི་མདོ་ལས། ཤ་རིའི་ཁུ། བཀྲེས་པས་རང་གི་བརྙའི་ཤའམ་དཔུང་པའི་ཤ་ཟོས་པ་ནི་བླའི། ཉེས་དམིགས་སུ་མི་ལྟ་བ་དང་། འབྱུང་བར་མི་ཤེས་པས་དད་པས་བྱིན་ལ་ལོངས་སྤྱོད་པར་བྱེད་པ་ནི། དེ་ལྟར་མ་ཡིན་ནོ།། དེ་ཅིའི་ཕྱིར་ཞེ་ན། ཤྭ་རིའི་བུ། ངས་སྦྱོར་བ་རྣམས་དང་། འགྲོ་བ་རྣམས་ལ་དད་པས་བྱིན་པ་གནང་སྟེ། དེ་དག་ལས་གཞན་པ་ལ་ནི་མ་ཡིན་
ནོ།། ཤྭ་རིའི་བུ། ཇི་ཙམ་ཞིག་གིས་སྦྱོར་བ་ཡིན། ཇི་ཙམ་ཞིག་གིས་གྲོལ་བ་ཡིན་ཞེ་ན། གང་མཐོང་བའི་ཆོས་འདི་ཉིད་ལ་ལེན་པ་མེད་པར་ཡོངས་སུ་མྱ་ངན་ལས་འདའ་བར་བྱའོ་སྙམ་ན། དེ་ལྟ་བུ་ནི་སྦྱོར་བ་ཡིན་ནོ།། མི་དགེ་བའི་ཆོས་སྤང་བའི་ཕྱིར་དང་། དགེ་བའི་ཆོས་མངོན་སུམ་དུ་བྱ་བའི་ཕྱིར་སྤོང་བ་དང་འཕགས་པའི་ལམ་གོམས་པར་བྱ་བ་ལ་མགོའམ་གོས་ལ་མེ་འབར་བ་ལྟ་བུ་བྱེད་པ་ལྟ་བུ་ནི། སྦྱོར་བ་ཡིན་ནོ།། ཆོས་ཐམས་ཅད་སྟོང་པའོ།། སྙམ་དུ་མོས་ནས་རྣམ་པར་ཐར་པའི་སྒོ་སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པས་རྣམ་པར་ཐར་པའི་སྒོ་གསུམ་ལ་ལྷག་པར་མོས་པར་གྱུར་པ་དེ་ལྟ་བུ་ནི། སྦྱོར་བ་ཡིན་ནོ།། དགེ་བ་ཅི་ཡིན་ཞེས་ཚོལ་ཞིང་འདྲི་བའི་རང་བཞིན་ཅན། གོ་ཆ་ཆེན་པོ་བགོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བ་ནི། ཡང་དག་པའི་བྱང་ཆུབ་ཀྱི་ཡན་ལག་རྣམས་ལ་མངོན་པར་བརྩོན་པ་ཡིན་ཏེ། གང་དག་ལམ་ལ་ཞུགས་པ་དེ་དག་འདི་སྙམ་དུ་རྒྱུན་དུ་ཞུགས་པའི་འབྲས་བུ་ཐོབ་པར་བྱའོ།། ཞེས་བྱ་བ་ནས་དེ་བཞིན་དུ་སྦྱར་ཏེ། དགྲ་བཅོམ་པ་ཉིད་ཀྱི་བར་དུ་ཐོབ་པར་བྱའོ།། སྙམ་དུ་དེའི་བྱ་བ་ལ་གནས་པ་ཡིན་ཏེ། དགེ་བའི་ཆོས་རྣམས་ལ་གང་དག་ཁོང་དུ་ཆུད་པར་བྱ་བའི་ཕྱིར་ལྷག་པའི་བསམ་པས་གནས་པ་འདི་ཙམ་ཞིག་གིས་སྦྱོར་བ་ཡིན་ནོ།། ངན་སོང་གསུམ་ལས་གྲོལ་བ། རྒྱུན་དུ་ཞུགས་པ་དང་། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང་། དགྲ་བཅོམ་པ་བྱ་བ་བྱས་པ་དག་ནི། གྲོལ་བ་ཞེས་བརྗོད་དོ།། ཤྭ་རིའི་བུ། གང་དག་ཡང་བསླབ་པ་གསུམ་པོ་དག་ལ་བསླབ་པ་དེ་དག་ནི། གྲོལ་བ་ཞེས་བྱ་སྟེ། དེ་དག་ཀྱང་དད་པས་བྱིན་པ་འཐོབ་པ་ཡིན་ནོ།། ཤྭ་རིའི་བུ། འདི་དག་ཙམ་གྱིས་སྦྱོར་བ་ཡིན་ཞིང་། འདི་དག་ཙམ་གྱིས་གྲོལ་བ་ཡིན་ཏེ། དེ་ལྟ་བུའི་སྦྱོར་བ་དང་། དེ་ལྟ་བུའི་གྲོལ་བ་གང་ཡིན་པ་དེ་དག་ལ་ངས་དད་པས་བྱིན་པ་རྗེས་སུ་གནང་ངོ༌།། དེ་དག་གིས་ལེགས་པར་ཡོངས་སུ་སྤྱད་པར་འགྱུར་རོ།། ཞེས་སོ།། སྦྱོར་བ་དང་ལྡན་པ་ནི། འགྱུར་གྱི་ཁྱད་ཡིན་ནོ།། འདུལ་བ་ལས། རྣམ་གསུམ་དག་པའི་ཤ་ཟོས་ན། སྤོང་བའི་བར་ཆད་དུ་མི་འགྱུར་རོ།། ཞེས་གསུངས་པ་ནི། དེ་ཙམ་གྱིས་དག་པར་ལྟ་བ་སྤང་བ་དང་། ཤ་ལ་ཆགས་པས་བསྟན་པ་ལ་མི་འཇུག་པ་དྲང་བའི་དོན་དུ་གསུངས་ཀྱི། འདིར་ནི། རང་ཤིའི་ཤ་ཡང་བཀག་སྟེ། མདོ་(ལངྐར་གཤེགས་པའི།)ལས། བསྟན་པ་བརྗོད་པ་དེ་དང་དེ་ལས་བསླབ་པའི་གཞི་རིམ་པར་བཅའ་བ་སྐས་ཀྱི་གདང་བུ་བྲེས་པའི་ཚུལ་དུ་རྣམ་པ་གསུམ་བཅས་ནས་དེའི་ཆེད་དུ་བྱས་པ་རྣམས་ཀྱང་བཀག་སྟེ། དེས་ན། ཐ་ན་རང་ཤི་བ་བཅུའི་ཤ་ཡང་བཀག་ཞེས་སོ།། 
གཉིས་པ་ན་བའི་གསོས་སྨན་ནི། ནད་ཚབས་ཆེ་ཞིང་སྲོག་གི་བར་ཆད་དུ་འགྱུར་དོན་ཆེན་པོ་བསྒྲུབ་པའི་ཕྱིར་སྨན་གྱི་འདུ་ཤེས་ཀྱིས་བསྟེན་པ་ལ་ཉེས་པ་མེད་དོ།། གོས་ཀྱི་ལོངས་སྤྱོད་ནི། ངོ་ཚ་ཤེས་ཤིང་ཁྲེལ་ཡོད་པ་དང་། སྦྲང་བུ་ལ་སོགས་པ་གནོད་པ་སྲུང་བ་དང་། དགེ་སྦྱོང་གི་རྟགས་ལ་སོགས་པའི་དོན་དུ་གོས་ངུར་སྨྲིག་བསྟེན་པར་བྱ་ཞིང་། དེ་ལ་འགའ་ཞིག་སློང་ན། ལྷག་པ་མེད་ན། ཆོས་གོས་གསུམ་ནི། ཚངས་སྤྱོད་ཀྱི་རྟགས་ཡིན་པས་མི་སྤྲིན་གྱི། དེ་མ་གཏོགས་པ་ཐམས་ཅད་སྦྱིན་ཏེ། མདོ་(བྱང་སེམས་སོ་ཐར་གྱི།)ལས། གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན། གང་ལ་བརྟེན་ནས་ཚངས་པར་སྤྱོད་པ་ལ་གནས་པ་དེ་ནི་ཡོངས་སུ་གཏང་བར་མི་བྱའོ།། ཞེས་སོ།། 
གཉིས་པ་ནི། དམ་པ་བྱང་སེམས་ཀྱི་ཆོས་སམ། གཞན་ལ་འཇིག་རྟེན་ལས་འདས་མ་འདས་ཀྱི་ཕན་བདེ་སྒྲུབ་པས་དམ་པ་ཡང་ཡིན་ལ། ཆོས་ཀྱང་ཡིན་པ་ནི། སྤྱོད་པ་སྟེ། ཉམས་སུ་ལེན་ཅིང་བསྟེན་པའི་བྱང་སེམས་ཀྱིས། ལུས་ནི། དོན་ཆེན་པོ་ལས་གཅིག་ཤོས་ཕྲན་ཚེགས་ཤ་ཟ་ཁྲག་འཐུང་བ་ལ་སོགས་པ་ལ་ཤ་ཁྲག་སྦྱིན་པའི་ཆེད་དུ་གནོད་པ་སྟེ། གཟིར་བར་མི་བྱ། དོན་ཆེན་པོའི་རྒྱུར་སྨན་ཤིང་བཞིན་དུ་བསྲུང་བར་བྱ་སྟེ། ཧི་སྟེ། གང་གི་ཕྱིར་ན། དེ་ལྟར་བྱས་ན། ཤིན་ཏུ་འཇམ་པའི་བརྩོན་པ་དེ་ལྟ་བུ་ཉིད་འཕེལ་བར་བྱས་ན། སེམས་ཅན་གྱི་ཕན་བདེ་འདོད་པའི་བསམ་པ་མྱུར་དུ་རྫོགས་པར་སྒྲུབ་ནུས་པར་འགྱུར་བའི་ཕྱིར་རོ།། རྒྱུ་མཚན་དེའི་ཕྱིར་བདག་གཞན་མཉམ་པའམ། བདག་པས་གཞན་གཅེས་པའི་སྙིང་རྗེའི་བསམ་པ་མ་དག་པར་གནས་པའི་ཚེ།
ལུས་ཏེ། འཚོ་བའི་སྲོག་འདི་སྦྱིན་པར་གཏང་བར་མི་བྱ་སྟེ། དུ་མ་ཡིན་པའི་བརྩོན་ཀྱིས་བདག་གཞན་ལ་ཕན་པའི་དོན་ལ་གནོད་པས་བདུད་ལས་ཡིན་པའི་ཕྱིར་རོ།། ཅི་ནས་ཚེ་འདི་དང་གཞན་དུ་རང་གཞན་གྱི་དོན་ཆེན་པོ་སྒྲུབ་པའི་རྒྱུར་ལུས་སྦྱིན་པར་གཏང་ངོ་།། རྒྱ་དཔེར། བསམ་པ་མཉམ་ན་ནི་དེ་གཏང་སྟེ། དེ་(མིནྡྲ་ན།)ལྟར་ཡོངས་སུ་ཉམས་པར་མི་འགྱུར། ཞེས་པའི་དོན། འགྲེལ་པ་ཐམས་ཅད་ལས། ཐམས་ཅད་ལ་སེམས་མཉམ་པའམ། གཞན་ལྷག་པར་འཇུག་པའི་བསམ་པ་ཐོབ་པའི་ཚེ་ན་སྲོག་དེ་སྦྱིན་པར་གཏང་བར་བྱ་སྟེ། ཐབས་ལ་མཁས་པ་འདིས་གནས་ནས་འགྱོད་པ་ལ་སོགས་པ་མེད་པའི་ཕྱིར་བྱང་ཆུབ་ཀྱི་ལམ་ལས་ཉམས་པར་མི་འགྱུར་རོ།། དེས་ན་སྔར་ལུས་ཐམས་ཅད་ལ་བྱིན་ཟིན་ཡང་དུས་མ་ཡིན་པར་ལོངས་སྤྱོད་པ་ལས་བསྲུང་བར་བྱ་བ་ཡིན་ཏེ། དེས་ན་སེར་སྣའི་གོ་སྐབས་ཀྱང་མེད་ཅིང༌། དམ་བཅས་པའི་དོན་ལས་ཉམས་པའང་མེད་དོ།། ཇི་སྐད་(ཞི་ལྷའི་ཚིག།)དུ། དཔེར་ན་སྨན་ཤིང་ལྗོན་པ་ལྟ་སྡུག་པ།། རྩ་བ་ལ་སོགས་སྤྱད་འོས་ས་བོན་ནི།། བྱིན་ཡང་དུས་མིན་སྤྱད་ལས་བསྲུང་བྱ་བ།། རྫོགས་པའི་སངས་རྒྱས་སྨན་ཤིང་དེ བཞིན་ནོ།། ཞེས་སོ།། 
གཉིས་པ་ནི། སེམས་ཅན་གྱི་བསམ་པ་སྲུང་བས་ཀྱང་བདག །བསྲུང་བར་བྱའོ་ཞེས་བསྟན་པའི་ཕྱིར། སངས་རྒྱས་ཀྱི་ཆོས་ལྷ་མིས་མཆོད་པ་དེ་མི་གུས་པ་ལ་བཤད་ན། ལྷ་རྣམས་འཕྱ་བར་འགྱུར་བས་སྟོན་པས་བཀག་པའི་ཕྱིར་མི་བཤད་དེ། བཤད་ན་ལྟུང་བར་འགྱུར་རོ།། གུས་ཀྱང་མིན་བཞིན་དུ་ཞེས་པ་ཀུན་ལ་སྦྱར་ཏེ། མགོ་བོ་རས་ཀྱི་དཀྲིས་པ་དང་། གདུགས་དང་། འཁར་བ་དང་། མཚོན་ཆ་ཐོགས་པ་ནི། དེ་དང་བཅས་པ་སྟེ། གོང་མ་གཉིས་ལའང་སྦྱར་རོ།། མགོ་བོ་མཆོད་ཕྱིར་ཐོགས་པས་གཡོགས་ཤིང་དཀྲིས་པ་དག་ལའང་བཤད་པར་བྱ་བ་མིན་ནོ།། དེས་མཚོན་ནས་ཉལ་བ་དང་། འདུག་པ་ལ་འགྲེང་པས་མ་ཡིན། ཉལ་བ་ལ་འདུག་པས་མ་ཡིན། སྟན་ལ་འདུག་པ་ལ་སྟན་མེད་པས་མ་ཡིན། ལམ་ནས་འགྲོ་བ་ལ་ལམ་འགྲམ་ནས་འགྲོ་བས་མ་ཡིན།
མདུན་ནས་འགྲོ་བ་ལ་རྒྱབ་ནས་འགྲོ་བས་མ་ཡིན་པ་ལ་སོགས་པའང་མཚོན་ལ། ནད་པ་ལ་ནི་ལྟུང་བ་མེད་དོ།། རྩ་ལྟུང་གི་རྒྱུར་འགྱུར་བ་དགག་པའི་ཕྱིར་བློ་མ་སྦྱངས་པའམ། དམན་པ་ལ་ཡིད་གཞུངས་པ་མ་ཡིན་པས་གཏིང་མི་དཔོག་པས་ཟབ་ཅིང་། རྫུ་འཕྲུལ་ལ་སོགས་པ་བློར་མི་ཤོང་བའི་རྒྱ་ཆེ་བ་ཐེག་ཆེན་གྱི་ཆོས་མི་བཤད། ཁྲིམས་གྲོགས་རིག་པའི་སྐྱེས་པ་མེད་པར་དབེན་པར་བུད་མེད་གཅིག་པུ་ལ་ཆོས་བཤད་པར་བྱ་བ་མིན། དམན་པ་ཉན་ཐོས་ཀྱི་ཐེག་པ་དང༌། མཆོག་ཐེག་པ་ཆེན་པོའི་ཆོས་རྣམས་ལ་བཟང་ངན་དུ་བཟུང་ན། ཆོས་སྤོང་གི་ལས་སུ་འགྱུར་བས་གཉི་ག་མཚུངས་པར་གུས་པས་ཀུན་ཏུ་སྤྱད་པར་བྱའོ།། ཟབ་ཅིང་རྒྱ་ཆེ་བའི་ཆོས་ཀྱི་སྣོད་དུ་གྱུར་པའི་སེམས་ཅན་དམན་པ་ཉན་ཐོས་ཀྱི་ཆོས་ལ་སྦྱར་བར་མི་བྱ་སྟེ། སྦྱར་ན། བྱང་ཆུབ་སེམས་དཔའི་འཁྲུལ་པ་དང་། རྩ་ལྟུང་དུ་གསུངས་པའི་ཕྱིར་རོ།། སྡོམ་པའི་བསླབ་པའི་སྤྱོད་པ་བྱ་བར་འོས་པ་རྣམས་ཡོངས་སུ་དོར་ཏེ། མདོ་སྡེ་ཀློག་པ་དང༌། སྔགས་བཟླས་པས་ཐར་པ་ཐོབ་བོ་ཞེས་འདོད་པ་རྣམས་འདྲིད་པ་སྟེ། འདོད་པའམ་ཡིད་ཆེས་པ་བསྐྱེད་པར་མི་བྱའོ།། གཉིས་པ་ལ་ལུས་སྲུང་བའི་དང་། ལུས་དག་པའི་ཚུལ་ཁྲིམས་ལ་བསླབ་པ་གཉིས་ཀྱི་དང་པོ་ལ། ཉིན་པར་མ་དད་པའི་སྤྱོད་པ་སྤང་བ་དང་། མཚན་མོ་གཉིད་ཀྱིས་ལུས་སྲུང་བ་གཉིས་ཀྱི་དང་པོ་ནི། སོ་བྲུད་པའི་སོ་ཤིང་དང༌། མཆིལ་མ་སྟེ། ཁ་ཆུ་དང༌། ལུད་པ་ལ་སོགས་པ་དོར་བ་ན་ནི། གཞན་གྱིས་མི་མཐོང་བར་ས་ལ་སོགས་པས་དགབ་
པར་བྱ། གཅི་བ་དང༌། ལ་སོགས་ཀྱི་སྒྲས་བསྡུས་པ་བཤང་བ་ལ་སོགས་པའང་ལོངས་སྤྱོད་པར་བྱེད་པའི་ཆུ་དང་། ཐང་ལ་དོར་བ་ནི། སྨད་པ་སྟེ། སོ་སོར་ཐར་པ་ལས་བཀག་པས་མི་བྱའོ།། ཟག་པ་འདོར་ཚུལ་བསྟན་ནས་ཟས་ཟ་ཚུལ་ནི། ཁ་ཟས་ཀྱིས་ཤོང་ཚད་དུ་བཀང་བ་དང་། ཅག་ཅག་སོགས་ཀྱི་སྒྲ་དང་བཅས་པ་དང་། སྒྲ་མེད་ཀྱང་ཁ་ཧ་ཅང་གདངས་ནས་ཟས་མི་བཟའོ།། འདུག་པའི་ཚེ་ན་རྐང་པ་རབ་ཏུ་བརྐྱང་སྟེ་སྟན་ལ་སོགས་པ་མི་འདུག་ཅིང༌། དཔུང་པ་གཉི་ག་མཉམ་པ་སྟེ། དུས་གཅིག་ཏུ་མི་མཉེའི། རིམ་གྱིས་ཉེད་པ་ལ་ཉེས་པ་མེད་དོ།། ལམ་དུ་འགྲོ་བའི་ཚེ་བཞོན་པ་དང་། ཁྱིམ་དུ་འདུག་པའི་ཚེ་མལ་སྟན་དང་། འདུག་པའི་གནས་ཁང་ངམ་གདན་གཅིག་ལ་གཞན་གྱི་བུད་མེད་དང་གཅིག་ཏུ་གནས་པར་མི་བྱའོ།། འདི་ནི། ཁྱིམ་པ་དང་རབ་
བྱུང་ཐུན་མོང་གི་དབང་དུ་བྱས་ནས་བསྟན་ལ། རབ་བྱུང་ལ་ནི་བུད་མེད་ཙམ་ཡང་བཀག་གོ། མདོར་བསྡུས་ན། འཇིག་རྟེན་པ་རྣམས་མ་དད་པར་གྱུར་པའི་སྤྱོད་པ་ཀུན་ཏེ། ཐམས་ཅད་བསྟན་བཅོས་ལས་མཐོང་བ་དང་། མཁས་པ་ལ་དྲིས་པའམ་ཡུལ་ཆོས་དྲིས་ཏེ་སྤང་བར་བྱའོ།། གཞན་ལ་རྔན་ཆན་དང་ཁྱད་གསོད་སྤང་བའི་ཕྱིར་སོར་མོ་གཅིག་གིས་མི་གང་ལ་ཡང་ངམ། དངོས་པོ་གང་ཡང་སྟོན་པའི་བརྡ་ནི་མི་བྱ་སྟེ། གུས་པ་དང་བཅས་པས་གཡས་པའི་ལག་པ་དག་ནི་ཀུན་གྱིས་ཀྱང་ལམ་ལེགས་པར་བསྟན་པར་བྱའི། ཡང་གི་སྒྲས་ལག་པ་གཡོན་པ་དང༌། གུས་པ་མ་ཡིན་པ་དང་། དངོས་པོ་གཞན་ལྟ་ཞོག།ལམ་ཡང་བསྟན་པར་མི་བྱའོ།། རྒོད་པ་སྤང་བའི་ཕྱིར་དགོས་པ་ཆུང་ངུ་ལ་ལག་པ་ཤས་ཆེར་བསྐྱོད་པ་སྟེ། དྲག་ཏུ་བསྒུལ་ནས་འགའ་ཞིག་འབོད་པར་བྱ་བ་མིན་ཏེ། ཤིན་ཏུ་གལ་ཆེ་ན་ཉེས་པ་མེད་དོ།། ལག་པ་ཅུང་ཟད་བསྐྱོད་ཅིང་སྒྲ་བསྒྲགས་ལ་སེ་གོལ་དང་། སོགས་ཀྱི་སྒྲས་ལག་པ་གཡས་པས་བརྡ་རྣམས་བྱ་སྟེ། གཞན་དུ་སྟེ།དེ་ལྟར་མི་བྱེད་ན། མ་བསྡམས་པ་སྟེ། མཉམ་པར་མ་བཞག་པའི་སྤྱོད་པར་འགྱུར་རོ།། 
གཉིས་པ་ནི། མགོན་པོ་སྟེ། སངས་རྒྱས་མྱ་ངན་ལས་འདས་པའི་ཚེ་སེངྒེའི་ཉལ་སྟབས་ཀྱིས་གཟིམས་པ་ལྟར། འདོད་པའི་ཕྱོགས་སུ་མགོ་བསྟན། གློ་ གཡས་པ་ཕབ་སྟེ་རྐང་པའི་སྟེང་དུ་རྐང་པ་བཞག། ལག་པ་གཡས་པ་སྔས་སུ་བྱས་ཏེ། གཡོན་པ་བརྐྱང་སྟེ་བརླའི་སྟེང་དུ་བཞག་ལ། ལུས་ཆོས་གོས་ཀྱིས་གཡོགས་ཏེ་དྲན་པ་དང་ཤེས་བཞིན་དང་ལྡན་པས་ལྡང་བ་དང་སྣང་བའི་འདུ་ཤེས་ཀྱིས་ཉལ་བར་བྱ་སྟེ། སེམས་གཉིད་ཀྱིས་ནོན་པ་དང་གཉིད་དང་བསྙེས་པའི་བདེ་བའི་རོ་མི་མྱོང་བར་ལུས་ཀྱི་འབྱུང་བ་གནས་ཤིང་འཚོ་བར་བྱ་བའི་ཕྱིར་རོ།། མྱུར་དུ་ལྡང་བ་ནི། བྱ་རྨྱངས་དང་། ལུས་གཅུ་བ་དང་། ལེ་ལོས་ཉམས་པས་གནས་པར་མི་བྱ་བར་སྐྱེན་པར་ལྡང་བའི་སེམས་ལ་གཉིད་ལོག་པའི་ཐོག་མ་སྟེ། དང་པོ་ཉིད་དུ་གདོན་མི་ཟ་བར་ངེས་པར་སྦྱར་བར་བྱའོ།། 
གཉིས་པ་ལ། ཉོན་མོངས་སྦྲང་བའི་ཕྱིར་ལྟུང་བ་བཤགས་པ་གཉིས་ཀྱི་དང་པོ་ནི། བཟོད་པ་སོགས་ལ་གནས་པའི་སྤྱོད་པ་ཡང་མཚོན་པའི་ཕྱིར་མདོར་བསྡུས་ཏེ་བསྟན་པ་བྱང་ཆུབ་སེམས་དཔའི་སྤྱོད་པ་སྟེ། བསླབ་པར་བྱ་བ་ཚད་མེད་ཅིང་གྲངས་མེད་པ་ཞིག་བྱང་སེམས་ཀྱི་སོ་སོར་ཐར་པ་ལ་སོགས་པ་ལས་གསུངས་པ་ལས། དེ་དག་ཐམས་ཅད་ལ་བསླབ་མ་ནུས་ན། སེམས་ཉོན་མོངས་པའི་དྲི་མ་སྤོང་བས་སེམས་སྦྱང་བའི་སྤྱོད་པ་ནི། ངེས་པར་ཏེ། གདོན་མི་ཟ་བར་སེམས་ཀྱི་དྲི་མ་དག་པ་དེ་སྲིད་དུ་སྤྱད་པར་བྱའོ།། 
གཉིས་པ་ནི། སེམས་དག་པ་ལ་ལྟུང་བ་བཤགས་དགོས་པས། དེ་ལ་སྟོབས་བཞི་ཚང་དགོས་ཏེ། མདོ་བྱམས་པས་ཞུས་པ། ལས། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན། སྡིག་པ་བྱས་ཤིང་བསགས་པ་ཟིལ་གྱིས་གནོན་པར་འགྱུར་རོ།། 
བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང་། གཉེན་པོ་ཀུན་ཏུ་སྤྱོད་པ་དང་། ཉེས་པ་ལས་ལྡོག་པའི་སྟོབས་དང་། རྟེན་གྱི་སྟོབས་སོ།། ཞེས་པའི་རྣམ་པར་སུན་འབྱིན་པའི་སྟོབས་ནི། མི་དགེ་བའི་ལས་ཀྱི་ཉེས་དམིགས་ཤེས་པའི་སྒོ་ནས་ཤིན་ཏུ་འགྱོད་པས་སྔར་བཞིན་དུ་བཤགས་པ་བྱེད་པ་སྟེ། དེའི་ཕྱིར་ཉིན་ལན་གསུམ་མཚན་ལན་གསུམ་དུ་ཁྲུས་བྱས། གོས་གཙང་མ་བགོས་ཏེ་ཕུང་པོ་གསུམ་པ་གདོན་པར་བྱ་སྟེ། ཕུང་པོ་གསུམ་ནི། སྡིག་བཤགས་དང༌། ཡི་རང་བ་དང་། སངས་རྒྱས་ལ་བསྐུལ་བ་དང་གསུམ་དུ་བསླབ་བཏུས་ནས་བཤད། འདིའི་འགྲེལ་པ་རྣམས་ནས་བསྔོ་བ་དང་གསུམ་དུ་བཤད་དོ།། དེ་ལ་ཕྱག་འཚལ་ནི། སྡིག་བཤགས་ཀྱི་ནང་དུ་འདུས་ཏེ། དེའི་སྔོན་འགྲོར་བསྟན་པའི་ཕྱིར་རོ།། མཆོད་པ་ནི། འབྱོར་བ་མེད་
པའི་ཕྱིར་མི་རྟག་པས་མ་སྨོས། གསོལ་བ་གདབ་པ་ནི། བསྐལ་བ་དང་དོན་གཅིག་པའི་ཕྱིར་རོ།། ཚིག་གསུམ་པོ་ནི། གཙོ་བོ་ཡིན་ལ། གཞན་རྣམས་འཁོར་ཡིན། བསྔོ་བ། བཟང་སྤྱོད་དམ། རྡོ་རྗེ་རྒྱལ་མཚན་གྱི་བསྔོ་བ་དང༌། སྨོན་ལམ་ཆེན་པོ་བཅུ་ལ་སོགས་པའོ།། དེས་ན། བྱངས་སེམས་ཀྱི་ལྟུང་བ་ལྕི་བ་ཞེ་སྡང་དང་གཏི་མུག་གིས་བསླང་བ་དང་། ཡང་བ་འདོད་ཆགས་ཀྱིས་བསླང་བ་རྣམས་ཕུང་པོ་གསུམ་པ་བྱང་ཆུབ་ལྟུང་བཤགས་ཀྱི་ཆོ་གས་བཤགས་སོ།། གཉེན་པོ་ཀུན་ཏུ་སྤྱོད་པ་ནི། མདོ་སྡེ་ཟབ་མོ་ལ་ལྟ་བ་དང༌། གཟུངས་སྔགས་བཟླས་པ་དང་། སྐུ་གཟུགས་དང་། མཆོད་རྟེན་བྱེད་ཅིང་མཆོད་པ་དང་། སངས་རྒྱས་བྱང་སེམས་ཀྱི་མཚན་བྱིན་རླབས་ཅན་འཛིན་པ་དང༌། སྟོང་ཉིད་སྒོམ་པའོ།། ཉེས་པ་ལས་ལྡོག་པའི་སྟོབས་ནི། སྡོམ་པ་ཡང་དག་པར་བླངས་པས་ཕྱིས་མི་བྱེད་པའི་སྡོམ་པ་ཐོབ་པའོ།། རྟེན་གྱི་སྟོབས་ནི། རྒྱལ་བ་སངས་རྒྱས་དང་། དེས་མཚོན་ནས་ཆོས་དང༌། དགེ་འདུན་ལ་སྐབས་སུ་འགྲོ་ཞིང༌། བྱང་ཆུབ་ཀྱི་སེམས་ལ་བསྟེན་པས་སྡིག་པས་ཟིལ་གྱིས་མི་ནོན་ཏེ། མདོ་(ཕག་མོའི་རྟོགས་བརྗོད།)ལས། གང་དག་སངས་རྒྱས་སྐྱབས་འགྲོ་བ།། དེ་ནི་ངན་འགྲོར་མི་འགྲོ་སྟེ།། ལྷ་ཡི་ལུས་ནི་སྤངས་ནས་ཀྱང༌།། མི་ཡི་ལུས་སུ་སྐྱེ་བར་འགྱུར།། ཞེས་སོགས་དཔེར་བྱའོ།། རྒྱལ་བ་དང་། བྱང་སེམས་ལ་བརྟེན་པ་དང་། ཕུང་པོ་གསུམ་པ་བཏོན་པ་དེས་ལྟུང་བའི་ལྷག་མ་ནི། འགྲེལ་ཆེན་ལས། རྩ་ལྟུང་ལས་གཞན་ནམ། བསམ་བཞིན་དུ་བྱས་པ་ཕྱིར་བཅོས་པ་
ལས་གཞན་བརྗེད་ངས་པའམ། ཤེས་བཞིན་མ་ཡིན་པས་བྱས་པ་ལ་འཆད། དགེ་ལྷས། ལུས་ངག་གི་ལྟུང་བ་ལ་འཆད། རྣམ་སྣང་སྲུང་བས། བཤགས་བྱ་ལས་གཞན་ལ་འཆད་དེ། དེ་དག་རབ་ཏུ་ཞི་བ་སྟེ། ཕྱིར་བཅོས་པར་བྱའོ།། བི་བྷུ་ཏིས། ཕམ་པ་ནི། གསུམ་པ་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་བསྟེན་པས་ཕྱིར་བཅོས། ལྷག་མ་ཕམ་པ་ལ་གཞན་ནི་ཕུང་པོ་གསུམ་པ་གདོན་པ་དེས་ཞི་བར་བྱ་བར་བཤད་དོ།། མདོ་(ཉེ་བར་འཁོར་གྱིས་ཞུས་པ།)ལས། ཤཱ་རིའི་བུ། དེ་ལ་བྱང་ཆུབ་སེམས་དཔའ་དང་པོས་ཐོག་མའི་ལྟུང་བ་སྡེ་བཅུ་ལས་ལྕི་བ་རྣམས་བཤགས་པར་བྱའོ།། ལྟུང་བ་ཡོད་པ་སྡེ་ལྔ་ལས་ལྕི་བ་རྣམས་བཤགས་པར་བྱའོ།། ཤཱ་རིའི་བུ་བུད་མེད་ཀྱི་ལག་ནས་འཛིན་པ་དང་། མིག་གིས་ལྟ་བ་དང། གནོད་སེམས་ཀྱང་ལྟུང་བ་སྟེ། གང་ཟག་གཅིག་གམ་གཉིས་ལ་ཡང་བཤགས་པར་བྱའོ།། བྱང་ཆུབ་སེམས་དཔའ་མཚམས་མེད་པ་ལྔ་དང་ལྡན་པའི་ལྟུང༌བ་དང༌། བུད་མེད་ལས་ལྟུང་བ་བྱུང་བ་དང་། ལག་པ་ལས་ལྟུང་བ་བྱུང་བ་དང་། ཁྱེའུ་ལས་ལྟུང་བ་བྱུང་བ་དང་། མཆོད་རྟེན་ལས་ལྟུང་བ་བྱུང་བ་དང་། དགེ་འདུན་ལས་ལྟུང་བ་བྱུང་བ་དང་། དེ་ལས་གཞན་པའི་ལྟུང་བ་རྣམས་ནི། སངས་རྒྱས་བཅོམ་ལྡན་འདས་སུམ་ཅུ་རྩ་ལྔ་གཅིག་པུས་ཉིན་མཚན་དུ་བཤགས་པར་བྱའོ།། ཞེས་པ་ལྟར་ན། བཤགས་པའི་ལྷག་མར་འཐད་དོ།། དེ་ལྟར་ན། སྐྱེས་བུ་རབ་འབྲིང་གི་བྱེ་བྲག་གིས་ཐུན་དྲུག་པོ་སོ་སོར་ལྟུང་བ་ཕྱིར་བཅོས་པས་བྱང་ཆུབ་ཀྱི་སེམས་སོར་ཆུད་དེ། ཇོ་བོ་རྗེས། དཀོན་མཆོག་གསུམ་གུས་ཡུལ་ལ་ཞེན་པ་སྤངས།། འཆི་བ་རྗེས་དྲན་ཚུལ་ཁྲིམས་གཙོ་བོར་བྱེད།། བླ་མ་ལ་གུས་དད་ལྡན་གཡོ་སྐྱུ་མེད།། སྡིག་པའི་གྲོགས་སྤངས་ཐུན་ཚིགས་སྦྱོར་བ་ལྡན།། ཐུན་ཚིགས་དྲུག་པ་དུམ་བུ་བཅོ་བརྒྱད་འགྱུར།། སྔ་དྲོའི་ཐུན་ལ་དུམ་བུ་གསུམ་ཡོད་པའི།། དུམ་བུ་དང་པོ་དུམ་བུ་བར་པ་ལ།། ཉེས་པ་བྱུང་བ་དུམ་བུ་ཐ་མ་དེར།། བྱང་ཆུབ་སེམས་བརྗེད་སེམས་དཔའ་ཉམས་པར་འགྱུར༌།། ཕྱི་མ་ལྔ་ཡང་དེ་ཡིས་བསྒྲེ་བར་བྱ།། དུམ་བུ་དུམ་བུར་ལེགས་པར་གསོ་བྱེད་པ།། སྐྱེས་བུ་རབ་ཡིན་འབྲིང་ནི་གཉིས་ལ་གསོ།། དུམ་བུ་ཐ་མར་གསོ་བ་ཐ་མ་སྟེ།། རབ་ཀྱི་རབ་ནི་སྐད་ཅིག་དང་པོར་གསོ།། རབ་ཀྱི་འབྲིང་ནི་སྐད་ཅིག་གཉིས་པར་གསོ།། རབ་ཀྱི་ཐ་མ་སྐད་ཅིག་ཐ་མར་གསོ།། དེ་ལྟར་གྱུར་པས་སྐྱེས་བུ་རབ་འབྲིང་དགུ །ཕྱི་མ་ཀུན་ཡང་དེ་ཡིས་བསྒྲེ་བར་བྱ།། ཞེས་དང་། ཇི་སྐད་ཇོ་བོ་རྗེའི་བླ་མ་ཁ་ཅིག །དུ། ཉེས་པ་བྱུང་བ་ཉིད་ཀྱི་རྗེས་ལ་གསོ་བྱེད་པ།། སྐྱེས་བུ་རབ་ཡིན་སྐད་ཅིག་གཉིས་པ་སོགས།། དེ་ཡི་རྗེས་ལ་གསོ་བ་འབྲིང་པོ་སྟེ།། སྐྱེས་བུ་ཐ་མས་དུས་ཚིགས་དྲུག་པོར་གསོ།། ཞེས་སོ།། འདི་ལ་དགོངས་ནས་མདོ་(ཉེ་བར་འཁོར་གྱིས་ཞུས་པའི།)ལས། ཉེ་བར་འཁོར། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་གལ་ཏེ་སྔ་དྲོའི་དུས་ན་ལྟུང་བ་བྱུང་ཡང་ཕྱི་དྲོའི་དུས་ན་ཐམས་ཅད་མཁྱེན་པའི་སེམས་དང་མི་འབྲལ་བར་གནས་ཏེ། དེ་ལྟ་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་མཐའ་མེད་དེ། དེ་བཞིན་དུ་ཕྱི་དྲོ་དང༌། ཕྱེ་མ་རེད་དང༌། སྲོད་དང་། ནམ་ཕྱེད་དང་། ཐོ་རངས་ལ་འགྲེས་སྦྱར་ནས་གསུངས་སོ།། 
༢. བསླབ་པ་གཞན་མང་པོ་ལ་བསླབ་ཚུལ།
གཉིས་པ་ལ། བསླབ་པའི་གཞི་མང་པོ་ལ་འབད་དེ་བསླབ་པ། བསླབ་གཞི་མང་པོ་ཡོད་པའི་རྒྱུ་མཚན། དེ་ཐམས་ཅད་གཞན་དོན་དུ་བྱང་ཆུབ་ཏུ་བསྔོ་བར་བསྟན་པ་གསུམ་གྱི་དང་པོ་ནི། བདག་ཉིད་དམ་གཞན་སེམས་ཅན་གྱི་དོན་གྱི་དབང་ཡང་རུང་སྟེ། གོ་མི་ལ་སོགས་པའི་གནས་སྐབས་སམ། སྦ་བར་བྱ་བའི་སྤྱོད་པ་ལ་སོགས་པའི་གནས་སྐབས་གང་དུ་བྱ་བ་ཅི་སྤྱོད་ཀྱང་གནས་སྐབས་དེར་བསླབ་པར་བྱ་བར་གསུངས་པ་གང་ཡིན་པའི་གནས་སྐབས་ཀྱི་བསླབ་བྱ་དེ་ལ་འབད་དེ་བསླབ་བོ།། 
གཉིས་པ་ནི། དེ་ལྟར་བསླབ་པ་ངེས་པ་མེད་པར་བརྗོད་པའི་རྒྱུ་མཚན་ཅི་ཞེ་ན། ནི་སྟེ། གང་གི་ཕྱིར་ཤེས་བྱ་ཐམས་ཅད་ཁོང་དུ་ཆུད་ནས་གཞན་ལ་ཕན་བདེ་སྒྲུབ་པར་བརྩོན་པའི་རྒྱལ་སྲས་རྣམས་ཀྱིས་བསླབ་པར་མི་བྱ་བ་གང་ཡིན་པ་དེ་ནི་གང་ཡང་ཅུང་ཟད་ཀྱང་ཡོད་པ་མིན་ཏེ། གཞན་དུ་ན་སེམས་ཅན་ཐམས་ཅད་ཀྱི་དོན་བྱ་མི་ནུས་པའི་ཕྱིར་རོ།། བདག་དང་བདག་གིར་མི་འཛིན་པར་བདེན་གཉིས་རྟོགས་ནས་གཞན་དོན་ལ་འབད་པ་དེ་ལྟརགནས་པའམ། རྣམ་པར་སྤྱོད་པའི་མཁས་པ་ལ་བསོད་ནམས་སུ་མི་འགྱུར་བ་གང་ཡིན་པ་དེ་མེད་པས་བསོད་ནམས་ཀྱི་ཚོགས་མཐར་ཐུག་པ་མེད་དོ།། 
གསུམ་པ་ནི། དང་པོ་ནས་གཞན་དོན་ལ་འཇུག་པའམ། རང་གིས་ཟང་ཟིང་སོགས་སྦྱིན་པ་དངོས་སམ། ཡང་ན། རང་དོན་རྫོགས་ནས་གཞན་དོན་ལ་འཇུག་པའམ།གཞན་ལ་བཅོལ་པའམ་བསྐུལ་ནས་སྦྱིན་པ་སོགས་བརྒྱུད་པས་ཀྱང་རུང་སྟེ། སེམས་ཅན་ལ་ཕན་བདེ་སྒྲུབ་པའི་དོན་ལས་གཞན་དུ་རང་གིས་མི་སྤྱད་གཞན་སྤྱོད་དུ་མི་གཞུག་གོ། རྒྱ་དཔེར་ཡང་གི་སྒྲ་ཡོད་པས་དེ་ཙམ་འབའ་ཞིག་ཏུ་མ་ཟད་། དགེ་བའི་རྩ་བ་ཆུང་ངུ་ཡང་སེམས་ཅན་འཁོར་བའི་སྡུག་བསྔལ་ལས་བསྒྲལ་བ་ཁོ་ནའི་དོན་གྱི་ཕྱིར་དགེ་བ་ཐམས་ཅད་བླ་ན་མེད་པའི་བྱང་ཆུབ་ཀྱི་ཕྱིར་བསྔོའོ།། 
༣.བསླབ་པ་ཕུན་སུམ་ཚོགས་པའི་རྒྱུ་ལ་བསླབ་ཚུལ།
གསུམ་པ་ལ། ཡོངས་འཛིན་དགེ་བའི་བཤེས་གཉེན་བསྟེན་པ་དང་། ཤེས་བྱེད་མདོ་དང་བསྟན་བཅོས་ལྟ་བ་ལ་བསླབ་པ་གཉིས་ཀྱི་དང་པོ་ནི། རྟག་པར་ཏེ། རྒྱུན་དུ་དགེ་བའི་བཤེས་གཉེན་ནི་སྲོག་དང༌། ཡང་གི་སྒྲས་ལུས་ཆུད་ཟ་བའི་འཇིགས་པའི་ཕྱིར་ཡང་མི་གཏང་ངོ་།། འོ་ན། དགེ་བཤེས་དེའི་མཚན་ཉིད་གང་ཞེ་ན། བྱང་ཆུབ་སེམས་དཔའི་བརྟུལ་ཞུགས་འཛིན་པ། བསླབ་པའི་སྡོམ་པ་ལ་གནས་ཤིང་འཛིན་པ། ཐེག་པ་ཆེན་པོའི་དོན་ལ་མཁས་པ་སྟེ། ཚུལ་བཞིན་ཤེས་པའི་མཚན་ཉིད་དང་ལྡན་པའོ།། མཆོག་ནི། སྐད་དོད་ལ་འཛིན་དུ་ཡོད་དོ།། འོ་ན་དེ་ཚུལ་ཇི་ལྟར་བསྟེན་ན། སྡོང་པོ་བཀོད་པའི་མདོ་ལས། འཕགས་པ་དཔལ་འབྱུང་གི་རྣམ་པར་ཐར་པ་ལས་བླ་མ་བསྟེན་པའི་ཚུལ་གསུངས་པ། རིགས་ཀྱི་བུ། དེ་ལྟ་བས་ན་དེ་ལྟར་ཡིད་ལ་བྱ་བ་རྒྱུན་མ་ཆད་པས་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ།། ཁུར་ཐམས་ཅད་བཀུར་བས་ཡོངས་སུ་མི་སྐྱོ་བའི་ཕྱིར་ས་ལྟ་བུའི་སེམས་དང་། མི་ཕྱེད་པའི་ཕྱིར་རྡོ་རྗེ་ལྟ་བུའི་སེམས་དང་། སྡུག་བསྔལ་ཐམས་ཅད་ཀྱིས་མི་བསྐུལ་བའི་ཕྱིར་ཁོར་ཡུག་ལྟ་བུའི་སེམས་དང༌། ལས་ཐམས་ཅད་ཉམས་སུ་བླང་བ་ལ་མི་སྨོད་པས་འཇིག་རྟེན་གྱི་བྲན་ལྟ་བུའི་སེམས་དང་། ང་རྒྱལ་དང་ཆེ་བའི་ང་རྒྱལ་སྤོང་བས་ཕྱག་དར་བ་ལྟ་བུའི་སེམས་དང༌། ཁུར་ལྕི་བ་བཀུར་བས་ཐེག་པ་ལྟ་བུའི་སེམས་དང་། མི་ཁྲོ་བས་ཁྱི་ལྟ་བུའི་སེམས་དང༌། འགྲོ་ཞིང་འོང་བས་ཡོངས་སུ་མི་སྐྱོ་བས་གྲུ་ལྟ་བུའི་སེམས་དང་། དགེ་བའི་བཤེས་གཉེན་གྱི་ངོར་ལྟ་བས་བུ་མཛངས་པ་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བྱའོ།། རིགས་ཀྱི་བུ་ཁྱོད་ཀྱིས་རང་ལ་ནི་ནད་པའི་འདུ་ཤེས་བསྐྱེད་པར་བྱའོ།། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང༌། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང་། ནན་ཏན་དུ་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ།། རིགས་ཀྱི་བུ་ཁྱོད་ཀྱིས་རང་ལ་འཇིགས་པའི་འདུ་ཤེས་བསྐྱེད་པར་བྱའོ།། དགེ་བའི་བཤེས་གཉེན་ལ་ནི་དཔའ་བོའི་འདུ་ཤེས་དང་། རྗེས་སུ་བསྟན་པ་ལ་ནི་མཚོན་ཆའི་འདུ་ཤེས་དང་། ནན་ཏན་ལ་ནི་དགྲ་སེལ་བའི་འདུ་ཤེས་བསྐྱེད་པར་བྱའོ།། ཞེས་གསུངས་པ་ལྟར་བསླབ་ཅིང་། རྒྱ་དཔེར་ཡོད་པའི་དང་གི་སྒྲས་དགེ་བསྙེན་མ་མི་གཡོ་མ་དང་། དགེ་སློང་རྒྱ་མཚོའི་རྒྱལ་མཚན་གྱི་རྣམ་ཐར་ལས་འབྱུང་བ་ལ་སོགས་པ་ཐམས་ཅད་བསྡུའོ།། 
གཉིས་པ་ལ། མདོ་སྡེ་ལྟ་དགོས་པར་བསྟན་པ། གང་གང་ལྟ་བའི་རིམ་པ། བལྟས་ནས་ཉམས་སུ་བླང་ཚུལ་གསུམ་གྱི་དང་པོ་ནི། དགེ་ལྷས། དཔལ་འབྱུང་གི་རྣམ་ཐར་འདི་དང་ཞེས་སྦྱོར་ལ། གཞན་ནས་བསྟན་བཅོས་འདིར་བརྗོད་པ་འདི་དང་གཞན་འདིར་མ་བརྗོད་པ་སངས་རྒྱས་ཀྱིས་བཀའ་སྩལ་བའི་བསླབ་པ་གཞན་མདོ་སྡེ་སྣ་ཚོགས་པ་བཀླགས་ནས་ཤེས་པར་བྱའོ།། དེའི་རྒྱུ་མཚན། དཀོན་མཆོག་སྤྲིན་ལ་སོགས་པའི་ཐེག་ཆེན་གྱི་མདོ་སྡེ་རྣམས་ལས་བྱང་སེམས་ཀྱི་བླང་བྱ་དང་དོར་བྱའི་བསླབ་པའི་མཚན་ཉིད་སྣང་བ་སྟེ། སྟོན་པའི་རྒྱུ་མཚན་དེ་བས་མདོ་སྡེ་བཀླག་པར་བྱའོ།། 
གཉིས་པ་ནི། ནམ་མཁའི་སྙིང་པོའི་མདོ་སྡེར་ཡང་། རྩ་བའི་ལྟུང་བ་ངེས་བརྟག་བྱ།། ཞེས་རྒྱ་དཔེར་འབྱུང་བས་སྡོམ་པ་འཇིག་པར་བྱེད་པའི་རྩ་བའི་ལྟུང་བ་རྒྱལ་པོའི་ལྔ། བློན་པོའི་ལྔ། བྱང་སེམས་ལས་དང་པོ་པའི་བརྒྱད་དེ། བཅོ་བརྒྱད་དང་། དེ་དག་ཕྱིར་བཅོས་པའི་ཐབས་རྣམས་གསུངས་པས་དེར་ངེས་པར་བརྟག་པར་བྱའོ།། བོད་དཔེ་ལྟར་ན། ཐོག་མ་ཉིད་དུ་མདོ་དེ་བལྟ་བར་བྱའོ།། མདོའི་དོན་བསླབ་བཏུས་སུ་བསྡུས་པ་ནི། དཀོན་མཆོག་གསུམ་གྱི་དཀོར་འཕྲོག་པ།། ཕས་ཕམ་པ་ཡི་ལྟུང་བར་འདོད།། དམ་པའི་ཆོས་ནི་སྤོང་བྱེད་པ།། གཉིས་པར་ཐུབ་པས་གསུངས་པ་ཡིན།། ཚུལ་ཁྲིམས་འཆལ་པའི་དགེ་སློང་ལའང་།། ངུར་སྨྲིག་འཕྲོག་དང་བརྡེག་པ་དང་།། བཙོན་རར་འཇུག་པར་བྱེད་པ་དང་། རབ་ཏུ་བྱུང་ལས་འབེབས་པ་དང༌།། མཚམས་མེད་
ལྔ་པོ་བྱེད་པ་དང༌།། ལོག་པར་ལྟ་བ་འཛིན་པ་དང༌།། གྲོང་ལ་སོགས་པ་འཇིག་པ་ཡང༌།། རྩ་བའི་ལྟུང་བར་རྒྱལ་བས་གསུངས།། བློ་སྦྱངས་མ་བྱས་སེམས་ཅན་ལ།། སྟོང་པ་ཉིད་ནི་བརྗོད་པ་དང༌།། སངས་རྒྱས་ཉིད་ལ་ཞུགས་པ་དག། རྫོགས་པའི་བྱང་ཆུབ་ཟློག་པ་དང༌།། སོ་སོར་ཐར་པ་ཡོངས་སྤངས་ཏེ།། ཐེག་པ་ཆེ་ལ་སྦྱོར་བ་དང༌།། སློབ་པའི་ཐེག་པས་ཆགས་ལ་སོགས།། སྤོང་བར་འགྱུར་བ་མིན་ཞེས་འཛིན།། ཕ་རོལ་དག་ཀྱང་འཛིན་འཇུག་དང༌།། རང་གི་ཡོན་ཏན་བརྗོད་པ་དང༌།། རྙེད་པ་དང་ནི་བཀུར་སྟི་དང༌།། ཚིགས་བཅད་རྒྱུ་ཡིས་གཞན་སྨོད་དང་།། བདག་ནི་ཟབ་མོ་བཟོད་པའོ་ཞེས།། ལོག་པ་ ཉིད་དུ་སྨྲ་བ་དང་།། དགེ་སྦྱོང་ཆད་པས་གཅོད་འཇུག་དང་།། དཀོན་མཆོག་གསུམ་གྱི་སྦྱིན་བྱེད་དང་།། སྦྱིན་པ་ལེན་པར་བྱེད་པ་དང་།། ཞི་གནས་འདོར་བར་བྱེད་པ་དང༌།  །ཡང་དག་འཇོག་གི་ལོངས་སྤྲོད་རྣམས།། ཁ་ཏོན་བྱེད་ལ་སྤྲིན་པ་རྣམས།། དེ་དག་རྩ་བའི་ལྟུང་བ་སྟེ།། སེམས་ཅན་དམྱལ་བ་ཆེན་པོའི་རྒྱུ།། རྨི་ལམ་འཕགས་པ་མཁའ་སྙིང་པོའི།། མདུན་དུ་འདུག་སྟེ་བཤགས་པར་བྱ།། ཞེས་ཏེ། ལོག་ལྟ་ཡན་ཆད་ལྔ་རྒྱལ་པོའི་རྩ་ལྟུང་། ལོག་ལྟ་སྤངས་ནས་གྲོང་སོགས་འཇིག་པ་བསྣན་པ་ལྔ་བློན་པོའི་ཡིན་གྱི། ཤེར་འབྱུང་བློ་གྲོས་ཀྱིས། ཐུན་མོང་གི་རྩ་ལྟུང་གཅིག་ཏུ་འདོད་པ་ནི། མདོ་མ་མཐོང་བར་ཟད་དོ།། ལྷག་མ་བརྒྱད་ལས་དང་པོ་པའིའོ།། ཁ་ཤཱསྟི། ཅིག་ན་རེ། རྒྱལ་པོ་དང་བློན་པོའི་རྩ་ལྟུང་ལྔ་ལྔ་ནི། སྡོམ་པ་ཐོབ་པ་འཇིག་པར་བྱེད་པའི་ཕས་ཕམ་པ་མ་ཡིན་ཏེ། སྡོམ་པ་མ་བླངས་གོང་གི་སྔར་བསྐྱེད་པའི་དགེ་རྩ་དང༌། ལྷ་མིའི་བདེ་བ་བཅོམ་པ་ལ་དགོངས་ནས་རྩ་ལྟུང་དུ་བཤད་ཀྱི། སྡོམ་ལྡན་ལ་ཁ་ན་བྱང་བཟང་། མ་ཐོ་བ་ཆེན་པོར་འགྱུར་ཡང་སྡོམ་པ་གཅོད་བྱེད་དུ་མི་འགྱུར་རོ།། འོ་ན། སྲོག་གཅོད་དང་མ་བྱིན་ལེན་གྱིས་ཀྱང་མི་འགྱུར་རམ་ཞེ་ན། དེ་གཉིས་ཀྱིས་འགྱུར་ཡང་། ཚུལ་འཆལ་ལ་ཞེ་སྡང་བ་དང༌། ཆོས་སྤོང་བ་དང༌། ལོག་ལྟ་ཕམ་པར་ཇི་ལྟར་གཞག་ཅེས་ཟེར་རོ།། གཞན་གྱིས་བཤགས་ཀྱང་མི་ཉན་པར་ཁྲོ་བ་ལའང་རྩ་ལྟུང་འབྱུང་ན། ཚུལ་འཆལ་ལ་ཞེ་སྡང་བ་ལྟ་ཅི་སྨོས། ཆོས་ལྟར་བཅོས་པ་སྟོན་པ་ལའང་རྩ་ལྟུང་འབྱུང་ན། ཆོས་སྤོང་དང་ལོག་ལྟ་ལ་ལྟ་ཅི་སྨོས་ཤིང་། བསླབ་བཏུས་ལས་ཀྱང་། རང་བཞིན་གྱིས་ཁ་ན་མ་ཐོ་བ་ཆེ་བས་ན། གང་གིས་ཡང་དག་པར་མ་བླངས་ནའང་སྐལ་བ་མེད་པ་དང་དགེ་བའི་རྩ་བ་ཆད་པར་འགྱུར་བ་དེས་སྡོམ་པ་ཅན་ལ་ཤིན་ཏུ་ཆེར་འགྱུར་ཞེས་གསུངས་སོ།། འོ་ན། དེ་དག་སྡོམ་ལྡན་ཡིན་ན། ལྟུང་བ་ཐམས་ཅད་སྲུང་དགོས་ལ། མིན་ན། དེ་དག་གི་ལྟུང་བ་ཇི་ལྟར་གཞག་ཅེ་ན། སྐྱོན་མེད་དེ། གང་ལ་གང་ཤས་ཆེར་འབྱུང་ཉེ་བ་ལ་དེའི་མིང་ནས་སྨོས་ནས་བསྟན་པས་འཇིགས་ནས་བསྲུང་བའི་ཕྱིར་བསྟན་ལ། དོན་གྱིས་ནི་གང་ཟག་ཐམས་ཅད་ཀྱིས་ལྟུང་བ་ཐམས་ཅད་སྤང་དགོས་སོ།། དེ་དག་ཕྱིར་བཅོས་པའི་ཐབས་ཀྱང་བྱང་སེམས་ནམ་མཁའི་སྙིང་པོའི་མིང་ནས་སྨོས་ཏེ་ཕྱག་འཚལ་ནས་གསོལ་བ་བཏབ་ན། དེ་རང་གཟུགས་སམ། བྲམ་ཟེ་སོགས་ཀྱི་གཟུགས་སུ་བསྟན་ནས་ལྟུང་བ་འཆགས་སུ་འཇུག་ལ། མངོན་སུམ་དུ་མ་མཐོང་ན། མདོ་ལས། བྱང་ཆུབ་སེམས་དཔའ་ལས་དང་པོ་པ་ཉེས་པ་བདུག་པར་བྱ། ལྟའི་བུ་སྐྱ་རེངས་ལ་གསོལ་བ་གདབ་པར་བྱ་སྟེ། ཚིག་འདི་སྐད་དུ། སྐུ་རེངས་སྐྱ་རེངས། སྙིང་རྗེ་ཆེན་པོ་སྐལ་བ་ཆེན་པོ་ཁྱོད་འཛམ་བུའི་གླིང་དུ་ཤར་མ་ཐག་ཏུ་སྙིང་རྗེས་བདག་ལ་ཁེབས་པར་མཛད་དུ་གསོལ། ནམ་མཁའི་སྙིང་པོ་སྙིང་རྗེ་ཆེན་པོ་དང་ལྡན་པ་ལ་ཡང་བདག་གི་ཚིག་གིས་མྱུར་དུ་བསྐུལ་ཏེ་ཐབས་གང་གིས་བདག་ལྟུང་བ་འཆགས་པར་འགྱུར་བ་དང་། ཐེག་པ་ཆེན་པོ་འཕགས་པ་ལ་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་དག་བདག་གི་རྨི་ལམ་དུ་བསྟན་དུ་གསོལ་ཞེས་སྨྲས་ལ། དེའི་ཚེ་མལ་དུ་གཉིད་ལོག་པར་བྱ་སྟེ། འཛམ་བུའི་གླིང་འདིར་སྐྱ་རེངས་ཤར་མ་ཐག་ཏུ་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་དང་ཕྲད་པར་འགྱུར་ཏེ། བྱང་ཆུབ་སེམས་དཔའ་ལས་དང་པོ་པ་དེའི་རྨི་ལམ་དུ་དེའི་ གཟུགས་མདུན་དུ་འདུག་སྟེ་རྩ་བའི་ལྟུང་བ་དེ་དག་འཆགས་སུ་འཇུག་གོ། དེ་ལ་ཐེག་པ་ཆེན་པོའི་ཐབས་ཀྱི་ཐབས་ཤེས་པ་འདི་ལྟ་བུ་ཡང་སྟོན་ཏེ། ཐབས་ཤེས་པ་ལ་མཁས་པ་དེས་བྱང་ཆུབ་སེམས་དཔའ་ལས་དང་པོ་པ་དེ་ཉིད་དུ་བྱང་ཆུབ་ཀྱི་སེམས་མི་བརྗེད་པ་ཞེས་བྱ་བའི་ཏིང་ངེ་འཛིན་འཐོབ་བོ་ཞེས་གསུངས་སོ།། གཞན་ཡང་། སྔགས་ཀྱིས་གསོལ་བ་གདབ་པའི་ཆོ་ག་ཡང་གསུངས་སོ།། རྒྱ་དཔེའི་ཡང་གི་སྒྲས་ཐབས་ལ་མཁས་པའི་མདོ་ལ་སོགས་པར་གསུངས་པའི་རྩ་ལྟུང་། བྱང་ཆུབ་སེམས་ནི་ཡོངས་འདོར་དང་།། ཆགས་དང་སེར་སྣ་མི་ཟད་པས།། སློང་ལ་སྦྱིན་པར་མི་བྱེད་དང༌།། བསྒྲིམས་ཏེ་
དགའ་བར་བྱེད་པས་ན།། སེམས་ཅན་ལ་ནི་མི་བཟོད་པར།། ཁྲོས་པས་སེམས་ཅན་བརྡེག་པ་དང༌།། ཉོན་མོངས་པ་དང་གཞན་མཐུན་པས།། ཆོས་ལྟར་བཅོས་པ་བརྗོད་པའོ།། ཞེས་པ་རྣམས་ཀྱང་བསྡུའོ།། འོ་ན། བྱང་ཆུབ་སེམས་དཔའི་སྡེ་སྣོད་ཀྱི་དོན་སྡོམ་པ་ཉི་ཤུ་པར། རྙེད་དང་བཀུར་སྟི་ཆགས་སོགས་ཀྱིས།། བདག་བསྟོད་གཞན་ལ་སྨོད་པ་དང་།། སྡུག་བསྔལ་མགོན་མེད་གྱུར་པ་ལ།། སེར་སྣས་ཆོས་ནོར་མི་སྟེར་དང།། གཞན་གྱིས་བཤགས་ཀྱང་མ་ཉན་པར།། ཁྲོས་པས་གཞན་ལ་བརྡེག་པ་དང༌།། ཐེག་པ་ཆེན་པོ་ཡོངས་སྤངས་ཏེ།། དམ་ཆོས་འདྲར་སྣང་སྟོན་པའོ།། ཞེས་པ་བཞི་རེ་རེ་ལ་གཉིས་གཉིས་སུ་ཕྱེ་བས་བརྒྱད་དུ་བཤད་པ་དང་འགལ་ཞེ་ན། མི་འགལ་ཏེ། རྒྱལ་བློན་གྱི་ལྟུང་བ་དང་པོ་དང་། གསུམ་པ་དང་། དགེ་འདུན་གྱི་དབྱེན་དང་། ལས་དང་པོ་པའི་བདུན་པ་དང་། བརྒྱད་པའི་ལྷག་མ་ནི། སེར་སྣུས་ནོར་མི་སྟེར་བར་འདུས། ཞི་གནས་འདོར་བ་ནི། ཆོས་མི་སྟེར་བར་འདུས། ལྔ་པོའི་གཉིས་པ་དང་། བརྒྱད་པོའི་དང་པོ་ནི། ཐེག་ཆེན་སྤོང་བས་བསྡུས་ལ། བརྒྱད་པོའི་གཉིས་པ་དང་། ལོག་ལྟ་ནི། དམ་ཆོས་འདྲར་སྣང་སྟོན་པས་བསྡུས། གསུམ་པ་བཞི་པ་ལྔ་པ་དྲུག་པ་རྣམས་བདག་བསྟོད་གཞན་སྨོད་ཀྱིས་བསྡུས་སོ།། ལྔ་པོའི་གསུམ་པ་དང་། བཞི་པའི་ལྟག་མ་དང་། གྲོང་སོགས་འཇིག་པ་ནི། བརྡེག་པས་བསྡུས་པར་ཐུབ་དགོངས་སུ་བཤད་དོ།། ཤཱནྟི་པས་འཕགས་པ་ཀླུ་སྒྲུབ་ཉིད་ཀྱིས་ནི་བྱང་ཆུབ་སེམས་དཔའ་ལས་དང་པོ་པའི་རྩ་བའི་ལྟུང་བ་ནི། བཅུ་གཉིས་སུ་བཞེད་དེ། དེ་གང་ཞེ་ན། འཕགས་པ་ནམ་མཁའི་སྙིང་པོའི་མདོ་ལས་རྩ་བའི་ལྟུང་བ་རྣམ་པ་བརྒྱད་དང་། ཐུན་མོང་བར་གྱུར་པ་བཞིའོ།། དེ་ལ་ལས་ཀྱི་སྦྱོར་བ་དང་། དངོས་གཞི་དང་། འཇུག་ཡོངས་སུ་རྫོགས་པ་ལས་ཕམ་པའི་ང་བར་རྣམ་པར་གཞག་གོ། ལ་ལ་ན་རེ། འཕགས་པ་ཀླུ་སྒྲུབ་ཉིད་ཀྱིས་སྔར་བསྟན་པ་བརྒྱད་དང་། དེའི་སྟེང་དུ་སེར་སྣས་སློང་བ་ལ་སྦྱིན་པར་མི་བྱེད་པ་དང་། ཆོས་མ་ཡིན་པ་ལ་ཆོས་སུ་བརྗོད་པ་དང་། བྱང་ཆུབ་ཀྱི་སེམས་ཡོངས་སུ་སྤོང་བ་སྟེ། བཅོ་ལྔ་པོ་ནི། བྱང་ཆུབ་སེམས་དཔའི་རྩ་བའི་ལྟུང་བར་རྣམ་པར་གཞག་གོ། ཞེས་སོ།། སློབ་དཔོན་རང་གིས་མཛད་པའི་བསླབ་པ་ཀུན་ལས་བཏུས་པ་ནི། ངེས་པར་ཏེ། གདོན་མི་ཟ་བར་ལན་གཅིག་མ་ཡིན་པར་ཡང་ནས་ཡང་དུ་བལྟ་ཞིང་གོམས་པར་བྱ་སྟེ། གང་གི་ཕྱིར་ན། བྱང་ཆུབ་སེམས་དཔས་རྟག་ཏུ་སྤྱད་པའམ། དམ་པའི་སྤྱོད་པ་སྤྱད་ཚུལ་ནི། བསླབ་བཏུས་དེ་ལས་རྒྱ་ཆེར་རྒྱུན་ཆགས་པ་རབ་ཏུ་བསྟན་པའི་ཕྱིར་རོ།། དེ་ལ་གོམས་པར་བྱེད་མི་ནུས་པ་ཡང་ན་རེ་ཞིག་སྟེ། ཐོག་མར་མདོ་སྡེ་སྣ་ཚོགས་ཀྱི་དོན་མདོར་བསྡུས་པའི་མདོ་རྣམས་ཀུན་ལས་བཏུས་པའི་གཞུང་ངམ། དོན་བལྟ་བར་བྱ་ཞིང་ཕྱི་ནས་གཞན་ཡང་བལྟའོ།། འཕགས་པ་ཀླུ་སྒྲུབ་ཀྱིས་མཛད་པའི་བསླབ་པ་ཀུན་ལས་བཏུས་པ་དང་། མདོ་ཀུན་ལས་བཏུས་པ་གཉིས་པོའང་འབད་པས་བལྟ་བར་བྱ་ཞེས་འགྲེལ་པ་རྣམས་ལས་འབྱུང་ལ། བོད་ན། དེའི་བསླབ་བཏུས་མི་སྣང་ལ། མདོ་ཀུན་ལས་བཏུས་པ་ནི། རྙེད་པར་དཀའ་བ་བཅུ་གཅིག་གིས་སངས་རྒྱས་འབྱུང་བ་དང༌། མིར་གྱུར་པ་དང་དལ་བ་འབྱོར་པ་རྙེད་དཀའ་བ་གསུམ་གྱིས་སྒྲུབ་པའི་རྟེན་དལ་འབྱོར་དང༌། དད་པ་དང་། སེམས་བསྐྱེད་དང་། སྙིང་རྗེ་རྙེད་དཀའ་བ་གསུམ་གྱིས་བསམ་པ་སེམས་བསྐྱེད་དང་། བྱང་སེམས་ལ་རྨ་འབྱིན་པའི་ལས་སྒྲིབ་དང༌། བདུད་ཀྱི་ལས་དང་། བརྙས་པའི་སེམས་དང་། དམ་པའི་ཆོས་སྤོང་ལ་སོགས་པ་བར་དུ་གཅོད་པའི་ཆོས་སྤོང་བ་རྙེད་དཀའ་བ་དང་། ཁྱིམ་པར་གྱུར་ཀྱང་ཆོས་རྣམས་ལ་ནན་ཏན་གྱིས་སྒྲུབ་པ་རྙེད་དཀའ་བའི་སྟོད་སེམས་ལ་མཁས་པ་ཡན་ཆད་ཀྱིས་གཞི་ཚུལ་ཁྲིམས་དང་། དེའི་སྨད་ནས་དམིགས་པ་ལ་སྤྱོད་པ་ལ་སྒྲུབ་པ་མེད་དོ།། སྒྲུབ་པ་ཤེས་པར་འདོད་པས་མང་དུ་ཐོས་པ་དང༌། ནང་དུ་ཡང་དག་འཇོག་ལ་བརྩོན་པར་བྱ་བ་དང༌། དེ་བཞིན་གཤེགས་
པའི་ཡོངས་སུ་མྱ་ངན་ལས་འདས་པ་ཡང་དག་པ་ཇི་ལྟ་བ་བཞིན་དུ་མོས་པ་རྙེད་དཀའ་བ་དང་། ཐེག་པ་གཅིག་ལ་མོས་པའི་སེམས་ཅན་རྙེད་དཀའ་བས་ཐོས་བསམ་སྒོམ་གསུམ་གྱི་ཤེས་རབ་དང་། སངས་རྒྱས་དང་བྱང་སེམས་ཀྱི་ཆེ་བ་རྒྱ་ཆེན་པོ་ལ་འཇུག་པ་རྙེད་དཀའ་བས་འབྲས་བུའི་དོན་བསྡུས་པར་ཤཱིནྟ་པས་བཤད་དོ།། ཨ་བ་དྷཱུ་ཏི་པས་(རྟེན་དལ་འབྱོར། གཞི་དད་པ། རྩ་བ་བྱང་ཆུབ་སེམས། རྐྱེན་བར་ཆད་བསལ་བ། སྒྲུབ་པ་ནན་ཏན་སྙིང་པོར་བྱ་བ། བློ་ཐེག་པ་གཅིག་ཏུ་སྦྱང་བ། ལམ་ཆེ་བའི་ཡོན་ཏན་གྱིས་བགྲོད་པའི་མདོ།)དོན་བདུན་དུ་བཤད་དོ།། 
 ༼ ༣ ༽ཤེས་བཞིན་སྲུང་བའི་མཚན་ཉིད་ཀྱི་དོན་བསྡུ་བ།
གསུམ་པ་ནི། འཇིག་རྟེན་པའི་བསམ་པའི་རྗེས་སུ་འབྲངས་ནས་བསླབ་པ་སྲུང་བར་བསྟན་པའི་ཕྱིར་མདོ་དང་། བསླབ་བཏུས་དང་། མདོ་བཏུས་གང་ལས་ལས་སུ་བྱ་བ་གང་མ་བཀག་པ་དེ་ཉིད་སྤྱད་ཅིང་བསྒྲུབ་པར་བྱ་ལ། བཀག་པ་ནི་སྤང་བར་བྱ་སྟེ། དགག་སྒྲུབ་ཀྱང་འཇིག་རྟེན་པའི་སེམས་ཏེ། བསམ་པ་འཁྲུག་པར་འགྱུར་བ་བསྲུང་བའི་ཕྱིར་བསླབ་བཏུས་སོགས་ལས་བསླབ་བྱ་མཐོང་བ་སྟེ། རྟོགས་པར་བྱས་ནས་གང་སྤྱད་པར་བྱ་བ་ལ་ཐ་སྙད་དུ་འཇུག་ཅིང་ཡང་དག་པར་སྤྱད་དེ། ཐ་སྙད་ལ་རྨོངས་ན་ལྟུང་བ་འཕོག་པའི་ཕྱིར་རོ།། 
༼ ༣ ༽ དོན་བསྡུ་བ།


གསུམ་པ་ནི། སེམས་སྲུང་བའི་ཐབས་སུ་དྲན་ཤེས་བཞིན་སྲུང་བའི་དྲན་པ་རང་མིང་གིས་བསྟན་ལ།ཤེས་བཞིན་གྱི་ངོ་བོ་མདོར་བསྡུས་ནས་བསྟན་པ་ནི། ལུས་ཀྱི་གནས་སྐབས་དང་། སེམས་ཀྱི་གནས་སྐབས་གང་ཡིན་པའི་སྤྱོད་ལམ་རྣམས་ལ་ཡང་དང་ཡང་དུ་སྟེ། སྐད་ཅིག་རེ་རེ་ཞིང་སོ་སོར་ངེས་པར་ བརྟག་པར་བྱ་བ་དེ་ཉིད་ཁོ་ན་མདོར་བསྡུས་ན། ཤེས་བཞིན་སྲུང་བའི་མཚན་ཉིད་དོ།། 
༼ ༣ ༽ དེ་ཉིད་ཤེས་བཞིན་ཉམས་སུ་བླང་བར་གདམས་པ།
གསུམ་པ་ནི། བསླབ་པ་དེ་ཐམས་ཅད་ལ་མཁས་པར་བྱས་ནས་ལས་རྣམས་སྒྲུབ་དགོས་ཀྱི། ཚིག་ཙམ་གྱིས་མི་ཕན་ཏེ། ཡིད་ནི། ལུས་ཀྱི་བྱེད་པའི་སྔོན་དུ་
འགྲོ་བའི་ཕྱིར་དེ་སྔོན་དུ་སོང་བའི་ལུས་ཀྱིས་སྔར་བཤད་པའི་བསླབ་པ་འདི་དག་ནན་ཏན་གྱིས་སྤྱད་པར་བྱའི། ཚིག་ཙམ་བརྗོད་པས་དོན་ཅི་ཞིག་འགྲུབ་སྟེ། དཔེར་ན། སྨན་དཔྱད་དེ། གསོ་བའི་བསྟན་བཅོས་ཀྱི་སྦྱོར་བ་མ་བྱས་པར་བཀླགས་པ་ཙམ་གྱིས་ནད་པ་དག་ལ་ཕན་འགྱུར་རམ་སྟེ། མི་ཕན་པ་བཞིན་ནོ།། སེམས་དང་དྲན་པ་སྲུང་བའང་ཡོད་མོད་ཀྱི། མཐའ་ན་གནས་ཤིང་གཞུང་ཚན་ཆེ་བས་ཤེས་བཞིན་སྲུང་བའི་ལེའུ་སྟེ། ལེའུ་ལྔ་པའི་བཤད་པའོ།། །། 
༼དྲུག་པ་བཟོད་པའི་ལེའུ།༽
༼ ༢ ༽ སྐྱོ་བ་སྲན་མི་ནུས་པའི་གཉེན་པོར་བཟོད་པའི་ལེའུ།
༼ ༡ ༽ བཟོད་པ་སྒོམ་པར་གདམས་པ།
༼ ༡ ༽མདོར་བསྟན་པ།
གཉིས་པ་ལ། བཟོད་པ་སྒོམ་པར་གདམས་པ། སྒོམ་པའི་ཚུལ། བསྒོམས་པའི་འབྲས་བུ་དང་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ནི། བདག་ཉིད་དག་པའི་ཐབས་སྡིག་པ་སྦྱོང་བ་སྔར་བསྟན་ནས་འཆལ་ཚུལ་སྐྱེ་བ་སྲུང་ཞིང་ལས་སྒྲིབ་ཀྱི་གེགས་སེལ་བས་ཉོན་མོངས་པ་སྦྱང་བའི་ཕྱིར་བཟོད་པ་སྒོམ་པ་ནི། བསྐལ་པ་སྟོང་ཕྲག་དུ་མར་བྱས་ཤིང་བསགས་པའི་སྦྱིན་པ་གསུམ་དང་། བདེ་གཤེགས་ཀྱིས་མཚོན་ནས་དཀོན་མཆོག་གསུམ་ལ་མཆོད་པ་སྐྱབས་འགྲོ་སྔོན་དུ་འགྲོ་བའི་ཡན་ལག་བདུན་པ་དང༌། ཚུལ་ཁྲིམས་ལས་བྱུང་བའི་ལེགས་སྤྱད་དེ། དགེ་བའི་ངོ་བོར་བསྟན་པ་དེ་དག་
ཀུན་དང་། དགེ་བ་གང་ཡིན་པ་དེ་ཐམས་ཅད་སེམས་ཅན་ཐམས་ཅད་ལ་རྣམ་པར་བའི་ཁོང་ཁྲོ་གཅིག་གིས་འཇོམས་པར་བྱེད་དེ། མེ་ཆུང་ངུ་ཡིས་རྩྭའི་ཚོགས་སྲེག་པ་བཞིན་ནོ།། མདོ་(འཇམ་དཔལ་རྣམ་པར་རོལ་བའི།)ལས། འཇམ་དཔལ། ཁོང་ཁྲོ་ཁོང་ཁྲོ་ཞེས་བྱ་བ་ནི། བསྐལ་པ་བརྒྱར་བསགས་པའི་དགེ་བ་འཇོམས་པར་བྱེད་པ་སྟེ། དེའི་ཕྱིར་ཁོང་ཁྲོ་ཞེས་བྱའོ་ཞེས་སོ།། འོ་ན་སོ་སྐྱེ་ལ་ཁོང་ཁྲོ་ཡེ་མི་སྐྱེ་བ་དཀའ་བས། དགེ་བ་བྱས་པ་དོན་མེད་དུ་འགྱུར་རོ།། སྙམ་ན། སྐྱོན་མེད་དེ། གཞོམ་བྱ་ནི། བསོད་ནམས་ཆ་མཐུན་གྱི་དགེ་བ་ཡིན་ལ། འཇོམས་བྱེད་ནི། ཡུལ་ཁྱད་པར་ཅན་ལ་ཁོང་ཁྲོ་བ་གཉེན་པོ་དང་བྲལ་བ་དེ་ཡིན་ལ། འཇོམས་ཚུལ་ནི། ས་བོན་གཏན་འཛད་པ་མ་ཡིན་གྱི། ཟིལ་གྱིས་གནོན་པ་ཡིན་ནོ།། ཞེས་བོད་ཀྱི་བླ་མ་དག་གསུང་ངོ༌།། ཤཱནྟི་པ་ནི། རྟེན་བྱང་སེམས་ཀྱི་དབང་དུ་བྱས་ནས་ཁོང་ཁྲོ་སྐྱེས་ན་སེམས་ཅན་ཡོངས་སུ་འདོར་ལ། དེས་སྡོམ་པའི་དགེ་རྩ་གཅོད་པའི་ཕྱིར་ཏེ། ཆོས་སྨྲ་བ་རབ་ཏུ་དགའ་བའི་དབང་པོ་ལ་བྱང་སེམས་རྒྱལ་བའི་བློ་གྲོས་ཀྱིས་ཁྲོས་པས་དམྱལ་བར་ལྟུང་བ་བཞིན་ནོ།། ཞེས་བཞེད་དོ།། དགེ་བ་འཇོམས་པར་བྱེད་པ་དེའི་ཕྱིར་ཞེ་སྡང་ལྟ་བུའི་སྡིག་པ་མེད་དེ། མི་དགེ་བ་གཞན་གྱིས་བསོད་ནམས་ཟིལ་གྱིས་གནོན་མི་ནུས་པའི་ཕྱིར་རོ།། དེའི་གཉེན་པོར་གནོད་པ་ལ་སྲན་ཚུགས་པའི་བཟོད་པ་ལྟ་བུ་སྟེ། དེ་དང་མཉམ་པའི་དཀའ་ཐུབ་མེད་དེ། བཟོད་པ་དམ་པ་དཀའ་ཐུབ་དམ་པ་དང་།། མྱ་ངན་འདས་པ་མཆོག་ཅེས་སངས་རྒྱས་གསུང་།། ཞེས་པའི་ཕྱིར་རོ།། བཟོད་པ་དཀའ་ཐུབ་ཀྱི་མཆོག་ཡིན་པ་དེ་བས་བཟོད་པ་ལ་ནན་ཏན་དུ་སྟེ། ལྡུར་བླང་བ་འོག་ནས་འཆད་པའི་ཐབས་རྣམ་པ་སྣ་ཚོགས་པའི་ཚུལ་གྱིས་བསྒོམ་པར་བྱའོ།། 
༼ ༢ ༽ རྒྱས་པར་བཤད་པ།
གཉིས་པ་ལ། མཐོང་ཆོས་ཀྱི་ཉེས་དམིགས་རྒྱས་པར་བཤད་པ། ཉེས་དམིགས་ཤེས་ནས་གཉེན་པོ་ལ་འབད་པའི་ཕན་ཡོན་གཉིས་ཀྱི་དང་པོ་ནི། ལུས་སེམས་ཀྱི་རྒྱུན་གདུང་བར་བྱེད་པའི་ཞེ་སྡང་ཉིད་ཟུག་རྔུ་སྟེ། སེམས་འཆང་བ་སྟེ། སྙིང་ལ་གནས་འཆའ་ན། ཡིད་ནི་རྟག་ཏུ་ཞེ་སྡང་གི་མེ་འབར་བའི་ཕྱིར་ཞི་བའི་བདེ་བ་ཉམས་སུ་མི་མྱོང་སྟེ། རྟེན་པ་མེད་པས་མི་འཛིན་ལ། སེམས་ལ་དགའ་བ་དང་། ལུས་ལ་བདེ་བ་ཡང་མི་ཐོབ་ལ། གཉིད་མི་འོང་ཞིང་སེམས་བདེ་བ་ལ་བརྟན་པ་ཐོབ་པ་མེད་པར་འགྱུར་ཏེ། སྙིང་ལ་མདའ་ཟུག་པ་བཞིན་ནོ།། རྒྱ་དཔེར་ཡང་གི་སྒྲས་དྲིན་མེད་པར་མ་ཟད། གང་དག་ནོར་རྙེད་པ་དང་། བཀུར་སྟི་སྟེ་མཆོད་པའི་དྲིན་བྱིན་ཞིང་དེ་ལ་བརྟེན་པར་གྱུར་པའི་བྲན་དེ་དག་ཀྱང་ནི་ཞེ་སྡང༌སྐལ་བ་ངན་པ་མི་སྡུག་པ་དང་ལྡན་པའི་རྗེ་དཔོན་དེ་ལ་གསོད་པར་རྒོལ་ཏེ་གནོད་པར་འདོད་ན། ཀྱང་གི་སྒྲས་གཞན་ལྟ་ཅི་སྨོས། ཞེ་སྡང་ཅན་དེ་ཡིས་མཛའ་བཤེས་རྣམས་ཀྱང་སྐྱོ་བར་འགྱུར་ལ། སྦྱིན་པས་བསྡུས་ཀྱང་བྲན་གྱི་ཚོགས་ཀྱིས་བསྟེན་པར་མི་བྱེད་ན། ཀྱང་གི་སྒྲས་མཛའ་བཤེས་མིན་པ་དང་། སྦྱིན་པས་མ་བསྡུས་ན། ལྟ་ཅི་སྨོས། མདོར་ན་ཞེས་པ་ནི། ངེས་པར་གཟུང་བ་སྟེ། གང་གིས་ཁྲོ་བས་ཉེ་བར་ཞི་བའི་བདེ་བར་གནས་པའི་རྒྱུ་དེ་ནི་འགའ་ཡང་སྟེ། ཅུང་ཟད་ཀྱང་ཡོད་པ་མ་ཡིན་པ་ཁོ་ནའོ།། ཞེ་སྡང་དང་ཁྲོ་བ་གཉིས་རྩ་ཉོན་ཉེ་ཉོན་ཐ་དད་དོ།། སྙམ་ན། སེམས་རྩུབ་པའི་མནར་སེམས་ཞེ་སྡང་ཡིན་ལ། དེ་ལས་བྱུང་བའི་འཇུག་པ་དེའི་
དབང་གིས་དབྱུག་པ་ལེན་པ་ལ་སོགས་བྱེད་པ་ནི། ཁྲོ་བ་སྟེ། གཉི་གའང་བཟོད་པའི་སྤང་བྱ་ཡིན་པས་གཅིག་ཏུ་བསྟན་ནོ།། 
གཉིས་པ་ནི། སྔར་བཤད་པའི་རྣམ་པ་དེ་ལྟ་བུ་དང༌། སོགས་ཀྱི་སྒྲས་རྣམ་པ་གཞན་གྱི་སྒོ་ནས་ཀྱང་འདི་དང་ཕྱི་མའི་སྡུག་བསྔལ་དག་ནི་བྱེད་པར་འགྱུར་བས་ཁྲོ་བ་དེ་དགྲ་བོར་འདུ་ཤེས་པ་ཡིས་གང་ཞིག་ལེགས་པར་སྤྱད་པའི་བདག་ཉིད་ཀྱིས་བསྒྲིམས་ཏེ། ཁྲོ་བའི་དགྲ་བོ་འཇོམས་པ་དེ་ནི་འཇིག་རྟེན་འདི་དང་གཞན་དུ་བདེ་བ་དང་ལྡན་པར་འགྱུར་རོ།། 
 ༼ ༢ ༽བཟོད་པ་སྒོམ་པའི་ཚུལ་བསྟན་པ།
 ༼ ༡ ༽མདོར་བསྟན་པ།
གཉིས་པ་ལ། བསྟན་བཤད་གཉིས་ཀྱི་དང་པོ་ལ། ཞེ་སྡང་གི་རྒྱུ་ངོས་གཟུང་བ་དང་། དེ་གཞོམ་པ་གཉིས་ཀྱི་དང་པོ་ནི། ཞེ་སྡང་གི་རྒྱུ་མ་བཅོམ་པར་དེ་གཞོམ་མི་ནུས་ལ། དེའི་རྒྱུ་ཡང་དོན་དམ་པར་འདོད་པ་དང་མི་འདོད་པ་ཅུང་ཟད་ཀྱང་མེད་ཀྱང་བདག་དང་བདག་གིར་ལོག་པར་མངོན་པར་ཞེན་པའི་བག་ཆགས་ཀྱིས་བཏགས་པའི་བདག་དང་བདག་གི་བ་ལ་བདེ་བ་སྒྲུབ་པར་འདོད་པ་དང་། དེ་ལས་ལྡོག་པ་མི་འདོད་པར་རྟོག་པས་བཏགས་པའི་མི་འདོད་པ་བྱས་པ་དང་། འདོད་པའི་གེགས་བྱས་པ་སྟེ། རྣམ་པར་བཅོམ་པ་ལས་བྱུང་བར་གྱུར་པའི་ཡིད་མི་བདེ་བ་ཟས་ནུས་པ་དང་ལྡན་པ་ལྟ་བུ་དེ་རྙེད་ནས་དེ་དག་ལས་ཁོང་ཁྲོ་བའི་ཞེ་སྡང་བརྟས་པ་སྟེ། རྒྱགས་ཤིང་སྟོབས་ཡོད་པར་གྱུར་ཏེ་བདག་འཇོམས་སོ།། 
གཉིས་པ་ལ། དེ་གཞོམ་དགོས་པར་བསྟན་པ་དང༌། གཞོམ་པའི་ཐབས་ཡིད་ལ་བྱ་བ་གཉིས་ཀྱི་དང་པོ་ནི།ཡིད་མི་བདེ་ཁོང་ཁྲོ་བརྟས་པའི་ཟས་ཡིན་པ་དེ་ལྟས་ཏེ། དེའི་ཕྱིར་བདག་གི་དགྲ་བོ་ཞེ་སྡང་དེའི་ཟས་ཡིད་མི་བདེ་ནི། རྣམ་པར་གཞོམ་པར་བྱ་སྟེ། དེ་བཅོམ་ན། ཞེ་སྡང་མི་སྐྱེ་བའི་ཕྱིར། ཞེ་སྡང་ལ་དགྲར་ཞེན་པ་ཅི་ཞེ་ན། འདི་ལྟར་ཏེ། གང་གི་ཕྱིར་བདག་གི་དགེ་བའི་སྲོག་ལ་གནོད་པ་སྟེ། འཇོམས་པར་བྱེད་པ་ལས་ཞེ་སྡང་གི་དགྲ་འདི་ལ་ཉིན་མཚན་དུ་ལས་སུ་བྱ་བ་གཞན་ཅུང་ཟད་ཀྱང་མེད་པས་དེའི་གཉེན་པོར་བཟོད་པ་བསྐྱེད་ལ། དེ་ཡང་དུཿཁ་དང་ལེན་དང་། ཆོས་ལ་ངེས་སེམས་དང་།
གནོད་པ་ལ་ཇི་མི་སྙམ་པའི་གསུམ་དུ་མདོ་(ཆོས་ཡང་དག་པར་སྡུད་པའི།)ལས་བཤད་དོ།། 
གཉིས་པ་ནི། དུཿ་ཁ་དང་ལེན་གྱི་བཟོད་པའི་མི་མཐུན་ཕྱོགས་སྡུག་བསྔལ་གྱིས་འཇིགས་པ་ཉིད་མི་འདོད་པ་བྱུང་བ་དང་ཕྲད་པ་དང་། བདེ་བ་ལ་ཆགས་པ་ཉིད་འདོད་པའི་གེགས་བྱེད་དང་ཕྲད་པས་ཡིད་མི་ངདེ་ཞིང་། དེ་ལས་སྡང་བའམ་ཞམ་པ་སྐྱེ་བའི་ཕྱིར་ཅི་ལ་བབ་ཀྱང་སྟེ།  ཤིན་ཏུ་མི་འདོད་པ་མགོ་བཅད་ཀྱང་བདག་གིས་དགའ་བའི་ཡིད་ནི་ཁོང་ནས་དཀྲུག་པར་མི་བྱ་སྟེ། དེ་ནི། ཡིད་མི་བདེའི་གཉེན་པོ་ཡིན་ཏེ། སྡུག་བསྔལ་བྱུང་ཡང་
སེམས་དགའ་ན། ཡིད་མི་བདེ་མི་སྐྱེ་བའི་ཕྱིར་རོ།། དེའི་རྒྱུ་མཚན་མི་དགའ་བ་སྟེ། ཡིད་མི་བདེ་བ་བྱས་ཀྱང་འདོད་པའི་གེགས་ཡོད་ན་འདོད་པ་མི་འགྲུབ་ལ། ནིའི་སྒྲས་ཁྱད་པར་དུ་དགེ་བ་དག་ཉམས་པར་འགྱུར་རོ།། རིག་པས་དཔྱད་ནའང་ཡིད་མི་བདེ་བར་མི་རིགས་ཏེ། གལ་ཏེ་མི་འདོད་པ་བྱས་པ་དང་འདོད་པའི་གེགས་བྱས་པ་ལ་བཅོས་སུ་ཡོད་ན་ནི། དེ་ལ་མི་དགར་ཅི་ཞིག་ཡོད་དེ་མེད་དེ། བཅོས་པས་ཆོག་པའི་ཕྱིར་རོ།། འོན་ཏེ་ཕྱིར་བཅོས་སུ་
མེད་ན་ཡང་དེ་ལ་མི་དགའ་དགའ་བ་བྱས་པ་ཅི་ཕན་ཏེ། དགོས་པ་མེད་དེ། ཐབས་མེད་པའི་ཕྱིར་རོ།། 
༼ ༢ ༽ རྒྱས་པར་བཤད་པ།
༼ ༡ ༽ ཁྲོ་བའི་ཡུལ་གྱི་དབྱེ་བ་སྤྱིར་བསྟན་པ།
གཉིས་པ་ལ། ཁྲོ་བའི་ཡུལ་གྱི་དབྱེ་བ་སྤྱིར་བསྟན་པ་དང་། དེ་ལ་ཁྲོ་བ་དགག་པ་གཉིས་ཀྱི་དང་པོ་ནི། ལུས་ལ་གནོད་པ་བྱུང་བའི་སྡུག་བསྔལ་དང་། ངན་པ་བྱེད་ཅིང་ཁྱད་དུ་གསོད་པའི་བརྙས་པ་ཡིད་ལ་གནོད་པ་དང་། ཚིག་རྩུབ་གནད་དུ་ཕོག་པའི་ཚིག་དང་། མི་སྙན་པ་གྲགས་པ་མ་ཡིན་པ་དང་སྐྱོན་བརྗོད་པ་ཞེས་བྱ་བ་བཞི་པོ་དེ་བདག་ལ་བྱུང་བ་དང༌། གམ་ནི། རྣམ་པར་འབྱེད་པ་སྟེ། དེར་མ་ཟད། བདག་གི་མཛའ་ཕྱོགས་ཀྱི་བཤེས་རྣམས་ལ་ཡང་དེ་བཞི་མི་འདོད་པ་ཡིན་ལ། དགྲ་ལ་དེ་བཞི་ལས་ལྡོག་པའི་བདེ་བ་དང་། བཀུར་བ་དང་། བསྟོད་པ་དང༌། སྙན་གྲགས་བཞི་བྱུང་ན་མི་འདོད་པ་སྟེ། མི་འདོད་པ་བྱས་པ་བཅུ་གཉིས་ཁྲོ་ཡུལ་ཡིན་ལ། རྒྱ་དཔེར་ཀྱང་གི་སྒྲས་དེ་ལས་ལྡོག་པ་འདོད་པ་བཅུ་གཉིས་ཀྱི་གེགས་བྱས་པ་ཡང་ཁྲོ་ཡུལ་དུ་བསྟན་ནོ།། 
༼ ༢ ༽ དེ་ལ་ཁྲོ་བ་དགག་པ།
༼ ༡ ༽ མི་འདོད་པ་བྱེད་པ་ལ་ཁྲོ་བ་དགག་པ།
༼ ༡ ༽ བདག་ལ་ཉེས་པ་བྱེད་པ་ལ་ཁྲོ་བ་དགག་པ།
༼ ༡ ༽ བདག་ལ་སྡུག་བསྔལ་སྒྲུབ་པ་ལ་ཁྲོ་བ་དགག་པ།
༼ ༡ ༽ སྡུག་བསྔལ་དང་དུ་ལེན་པའི་བཟོད་པ་སྒོམ་པ།
གཉིས་པ་ལ། མི་འདོད་པ་བྱེད་པ་ལ་དང༌། འདོད་པའི་གེགས་བྱེད་པ་ལ་ཁྲོ་བ་དགག་པ་གཉིས་ཀྱི་དང་པོ་ལ།། བདག་ལ་ཉེས་པ་བྱེད་པ་ལ་དང་། བདག་གི་བཤེས་ལ་ཉེས་པ་བྱེད་པ་ལ་དང་། བདག་གི་དགྲ་ལ་ལེགས་པ་བྱེད་པ་ལ་ཁྲོ་བ་དགག་པ་གསུམ་གྱི་དང་པོ་ལ། བདག་ལ་སྡུག་བསྔལ་སྒྲུབ་པ་ལ་དང་། བརྙས་སོགས་སྒྲུབ་པ་ལ་ཁྲོ་བ་དགག་པ་གཉིས་ཀྱི་དང་པོ་ལ། སྡུག་བསྔལ་དང་དུ་ལེན་པའི་དང་། ཆོས་ལ་ངེས་པར་སེམས་པའི་དང་། གནོད་པ་ལ་ཇི་མི་སྙམ་པའི་བཟོད་པ་སྒོམ་པ་གསུམ་གྱི་དང་པོ་ལ། རྙེད་སླ་ཞིང་ངེས་འབྱུང་གི་རྒྱུ་ཡིན་པས་སྡུག་བསྔལ་ལ་བཟོད་པར་གདམས། དོན་ཆེན་པོ་བསྒྲུབ་པའི་ཆེད་དུ་བཟོད་པར་རིགས། གོམས་ན་སླ་བས་བཟོད་པར་ནུས། ཡོན་ཏན་ཆེ་བས་དང་དུ་བླང་བར་གདམས་པ་དང་བཞིའི་དང་པོ་ནི། བདེ་བའི་རྒྱུ་ནི། དགེ་བ་ལ་འབད་པས་རེས་འགའ་སྟེ། བརྒྱ་ལམ་ན་འབྱུང་བས་འཁོར་བར་བདེ་བ་རྙེད་དཀའ་ལ། སྡུག་བསྔལ་ནི་རྙེད་སླ་སྟེ། དེའི་རྒྱུ་ཤིན་ཏུ་མང་བས་འབད་མེད་དུ་གནས་པའི་ཕྱིར་རོ།། དེ་བས་ན། དེ་གོམས་པ་ནི་དཀའ་བ་མ་ཡིན་ཏེ། ཐམས་ཅད་དུ་འདྲིས་པའི་ཕྱིར། གཞན་ཡང་། སྡུག བསྔལ་མེད་པར་འཁོར་བ་ལས་ཡིད་འབྱུང་བའི་ངེས་འབྱུང་གི་བསམ་པ་མེད་པའི་ཕྱིར། དེ་ཐར་པ་ཐོབ་པའི་ཐབས་ཡིན་པའི་རྒྱུ་མཚན། དེ་བས་ཀྱེ་སེམས་ཏེ། བསམ་པ་ཁྱོད་སྡུག་བསྔལ་བཟོད་པ་ལ་བརྟན་པར་མནོས་ལ། ཡིད་མི་བདེ་བས་ཞེ་སྡང་བསྐྱེད་པར་མ་བྱེད་ཅིག།
གཉིས་པ་ནི། དབང་ཕྱུག་ཆེན་པོ་དཀའ་ཐུབ་ལ་གནས་པ་ལ་ལྷ་ཐམས་ཅད་ཀྱི་ཨུ་ནས་དཀའ་ཐུབ་ལས་བཟློག་པས་དཀའ་བཟློག་སྟེ། དེ་ལ་དད་པ་དང༌། ཡུལ་ཀརྞ་ཌ་པ་དག། ཟླ་བ་གཟས་ཟིན་པའི་ཚེ་བསོད་ནམས་འདོད་པས་མེར་སྲེག་པ་དང་། མཚོན་གྱིས་གཅོད་པ་སོགས་བྱེད་དོ། ཞེས་རྔོག་གསུང་ལ། རྒྱ་དཔེར་རྫོང་མོའི་བུ་པ་ཞེས་འབྱུང་ཞིང་། འགྲེལ་པ་དག་ལས་རྫོང་གཏུམ་མོ་ནི། ལྷ་མོ་ཙནྜི་ཀ་སྟེ། དེའི་བུ་སྟེ། དེ་ལྷར་འཛིན་པ་དག། སྟོན་ཟླ་འབྲིང་པོའི་ཚེས་དགུ་ལ་སོགས་པར་ཞག་གསུམ་མམ། གཅིག་ཏུ་སྨྱུང་གནས་བྱས་ནས་ལུས་སྲེག་པ་དང་། ཡན་ལག་གཅོད་པ་དང༌། འབིགས་པའི་སྡུག་བསྔལ་བཟོད་པར་བྱེད་ལ། ལྷོ་ཕྱོགས་ཀྱི་ཡུལ་ཀརྞ་ཌ་པ་དག། རང་གི་མིང་གཞན་གྱི་ཐོག་མར་བྲི་བའི་ཆེད་དུ་ང་རྒྱལ་གྱིས་ཕན་ཚུན་འགྲན་པས། ལུས་སྲེག་པ་
དང་གཅད་སོགས་ཀྱི་སྒྲས་སྲོག་ཀྱང་འདོར་བའི་སྡུག་བསྔལ་གྱི་ཚོར་བ་ནི། དོན་ཏེ།དགོས་པ་ཆེན་པོ་མེད་བཞིན་དུ་བཟོད་པར་བྱེད་ན། བདག་གཞན་མཆོག་ཏུ་དཀོན་པའི་སངས་རྒྱས་ཉིད་དུ་སྒྲུབ་པ་ཐར་པའི་དོན་དུ་བརྩོན་པར་བྱ་བ་ཡིན་ན། ཅིའི་ཕྱིར་སྡུག་བསྔལ་ལ་སྡར་ཏེ། མི་བཟོད་པར་མི་རིགས་སོ།། 
གསུམ་པ་ལ། གོམས་ན་སླ་བས་སྡུག་བསྔལ་ཆུང་ངུ་ལ་གོམས་པར་བྱ་བ་དང་། གནོད་པ་ཆུང་ངུ་ལ་གོམས་པར་བྱ་བའི་ཚུལ་དང་། ཆུང་ངུ་ལ་གོམས་ནས་ཆེན་པོ་ལ་བཟོདནུས་པར་དཔེས་བསྟན་པ་དང༌། དོན་བསྡུས་ཏེ་གནོད་པ་དང་སྡུག་བསྔལ་གྱིས་མི་ཚུགས་པར་བྱ་བར་གདམས་པ་དང་བཞིའི་དང་པོ་ནི། སྡུག་བསྔལ་ཆུང་ན་བཟོད་ནུས་ཀྱང་མགོ་བཅད་པ་དང་དམྱལ་སོགས་ཀྱི་སྡུག་བསྔལ་བཟོད་མི་ནུས་སོ།། སྙམ་ན། བསྟན་བཅོས་དང་། སྒྱུ་རྩལ་དང་། སྡུག་བསྔལ་ཆེ་འབྲིང་ཆུང་གསུམ་ལ་གོམས་ན་སླ་བར་མི་འགྱུར་བ་སྟེ། བྱ་དཀའ་བའི་དངོས་པོ་དེ་ནི། གང་ཅུང་ཟད་ཀྱང་ཡོད་པ་མ་ཡིན་ཏེ། གོམས་པས་ཉམས་སུ་བླང་ནུས་ཏེ། བློན་པོ་ཀོ་ར་བ་བཞིན་ནོ།། གོམས་ན་སླ་བ་དེ་བས་ཏེ།དེའི་ཕྱིར་གནོད་པ་ཆུང་ངུ་ལ་བཟོད་པ་བསྒོམས་ཤིང་བསླབ་
ནས་དེར་མ་ཟད། དམྱལ་སོགས་ཀྱི་གནོད་པ་ཆེན་པོའང་བདེ་བའི་ངོ་བོར་འགྱུར་བས་བཟོད་པར་བྱོས་ཤིག། གོམས་པས་སེར་སྣ་ཅན་སྡུག་བསྔལ་ལ་བདེ་བར་འདུ་ཤེས་པ་བཞིན་ནོ།། འདིའི་རྒྱུ་མཐུན་གྱི་འབྲས་བུ་ཆོས་ཐམས་ཅད་བདེ་བས་ནོན་པ་ཞེས་བྱ་བའི་ཏིང་ངེ་འཛིན་ཐོབ་ལ། དེ་ཐོབ་ནས་ལུས་དུམ་བུར་གཏུབས་སམ། དམྱལ་བའི་སྡུག་བསྔལ་གྱིས་གཙེས་ཀྱང་བདེ་བའི་འདུ་ཤེས་འཇུག་པར་(ཡབ་སྲས་མཇལ་བ་དང་།་བསླབ་བཏུས་ནས།)བཤད་དོ།། 
གཉིས་པ་ནི། གནོད་པ་ཆུང་ངུ་ལ་གོམས་པར་བྱ་བའི་ཆུང་ངུ་ཉིད་གང་ཞེ་ན། སྦྲུལ་དང་། འདི་བི་བྷུ་ཏིས་འདྲེ་ཤིག་པར་བཤད། ཤ་སྦྲང་དང་། སྦྲང་བུའི་གནོད་པ་དག་དང་བཀྲེས་སྐོམ་དང་ལ་སོགས་ཀྱི་སྒྲས་ཚ་གྲང་གི་ཚོར་བ་དང༌། གཡན་པ་ཆེན་པོ་དང་། ལ་སོགས་ཀྱི་སྒྲས་འབྲུམ་བུ་ལ་སོགས་པ་དང་བཅས་པའི་དོན་མེད་པའི་སྡུག་བསྔལ་ཅིས་མ་མཐོང་སྟེ། འབད་མེད་དུ་གྲུབ་པར་མཐོང་ངོ་།། འོ་ན། དེ་ལ་ཇི་ལྟར་གོམས་པར་བྱ་སྙམ་ན། ཚ་བ་དང་། གྲང་བ་དང་། ཆར་པ་དང་། རླུང་དང་། སོགས་པའི་སྒྲས་ལམ་དུ་ཉོན་མོངས་པ་དང་། རླུང་འཁྲིས་ཀྱི་ནད་དང༌། ཐག་པ་སོགས་ཀྱིས་འཆིང་བ་
དང༌། དབྱིག་པ་སོགས་ཀྱིས་བརྡེག་པ་སོགས་ལ་བདག་གིས་བཟེ་རེ་སྟེ། སྲན་ཆུང་བར་མི་བྱ་སྟེ། དེ་ལས་གཞན་དུ་དེ་ལྟར་བཟེ་རེ་ཅན་དུ་བྱས་ན། སྡུག་བསྔལ་གྱི་གནོད་པ་ཆེར་འཕེལ་བར་འགྱུར་བས་བཟོད་པ་ལ་སེམས་བརྟན་པར་བྱའོ།། 
གསུམ་པ་ནི། སེམས་བརྟན་ཡང་སྡུག་བསྔལ་བཟོད་དཀའོ་སྙམ་ན། སེམས་བརྟན་ན་བཟོད་མི་ནུས་པ་ཅུང་ཟད་ཀྱང་མེད་དེ། དཔའ་བོ་གཡུལ་ངོའི་སར་རང་གི་ཁྲག་མཐོང་ན་ཕ་རོལ་རྣམ་པར་གནོན་པའི་དཔའ་བརྟན་ལྷག་པར་སྐྱེ་བར་འགྱུར་བ་ཡོད་ལ། སྡར་མ་ལ་ལ་གཞན་གྱི་ཁྲག་མཐོང་ན་འཇིགས་པས་དྲན་མེད་དུ་འབོག་ཅིང་འཐོམ་པས་བརྒྱལ་བར་འགྱུར་བ་ཡོད་དེ། དེ་གཉིས་ནི། སེམས་ཀྱི་ངང་ཚུལ་དཔའ་ཞིང་བརྟན་པ་དང་། སྐྲག་ཅིང་སྡར་མའི་ཚུལ་ལ་གོམས་པ་ལས་གྱུར་པ་ཡིན་པས་སེམས་བརྟན་པ་ལ་གོམས་པར་བྱའོ།། 
བཞི་པ་ནི། དེ་ལྟར་ཤེས་པར་བྱས་ནས་སྡུག་བསྔལ་རྣམས་ཀྱིས་མ་ཚུགས་བྱོས་ཏེ་ཟིལ་གྱིས་མི་ནོན་པར་བྱས་ཏེ་སེམས་མི་བསྒུལ་བའི་ཕྱིར། སྡུག་བསྔལ་གྱིས་མི་ཚུགས་པ་དེ་བས་ན། གནོད་པས་ཚུར་ཕམ་དུ་མི་ཉན་ཅིང་ཕར་ཟིལ་གྱིས་གནོན་པས་ཁྱད་དུ་བསད་ཅིང་སྡུག་བསྔལ་བདག་མེད་ཅིང་རྟེན་འབྲེལ་ཙམ་དུ་ཤེས་པའི་མཁས་པས་སྡུག་བསྔལ་མ་བྱུང་ན་ལྟ་ཅི་སྨོས། སྡུག་བསྔལ་བྱུང་ཡང་སེམས་ཀྱི་རབ་ཏུ་དང་བ་སྟེ། དགའ་བ་རྙོག་པ་སྟེ་དཀྲུག་ཅིང་ཉམས་པར་མི་བྱ། ཧི་སྟེ། གང་གི་ཕྱིར་ན། ཉོན་མོངས་པའི་དགྲ་རྣམས་དང་ཐབས་ཅིག་ཏུ་གཡུལ་འགྱེད་པར་རྩོམ་ལ་གཡུལ་འགྱེད་པའི་ཚེ་ན་གནོད་པ་མེད་པ་ནི། དཀོན་གྱི། གནོད་པ་ནི། མང་བ་སྟེ། མོད་པའི་ཕྱིར་རོ།། སྡུག་བསྔལ་ཐམས་ཅད་ཁྱད་དུ་བསད་ནས་ཞེ་སྡང་ལ་སོགས་པའི་དགྲ་འཇོམས་པ་དེ་དག་དགྲ་ལས་རྒྱལ་བར་བྱེད་པའི་དཔའ་བོ་ཡིན་ནོ།། འདིར་རྒྱ་དཔེར། གང་ཞིག་བྲང་དུ་མཚོན་ཕོག་བཞིན།། དགྲ་ལས་ཕྱིར་ཞིང་རྒྱལ་འདོད་པ།། དེ་དེ་རྣམ་རྒྱལ་དཔའ་བོ་སྟེ།། ཞེས་བྱུང་ལ། དེའི་དོན་གཡུལ་ངོར་དགྲས་མཚོན་བརྒྱབ་པ་བྲང་དུ་ཕོག་ནའང་། ཕོག་བཞིན་དུ་དགྲ་ལས་རྒྱལ་བར་བྱེད་པར་འདོད་པ་གང་ཡིན་པ་དེ་དང་དེ་ནི་མཆོག་ཏུ་དགྲ་ལས་རྣམ་པར་རྒྱལ་བའི་དཔའ་བོ་ཞེས་བསྔགས་པར་འོས་པ་ཡིན་ནོ།། ལྷག་མ་སྟེ། གཞན་ནི། རོ་ལ་གསོད་པ་དཔའ་བོ་མིན་པ་ལྟར། ཞེ་སྡང་མི་གསོད་པར་ས་སོགས་པ་གསོད་པའང་དེ་དང་འདྲའོ།། 
བཞི་པ་ནི། དོན་ཆེ་ཞིང་གོམས་ན་སླ་བས་དང་དུ་བླང་བ་ལས་གཞན་ཡང་སྡུག་བསྔལ་ལ་ལམ་དང་རྗེས་སུ་མཐུན་པའི་ཡོན་ཏན་ཡོད་དེ། སྡུག་བསྔལ་གྱིས་སྐྱོ་བ་སྐྱེས་ལ། དེས་གཟུགས་དང༌། ལང་ཚོ་དང་། ནོར་ལ་སོགས་པའི་དྲེགས་པ་སེལ་བར་བྱེད། སྡུག་བསྔལ་གྱིས་གཟིར་བའི་འཁོར་བ་པ་ལ་སྙིང་རྗེའི་སེམས་སྐྱེ་ཞིང་།སྡུག་བསྔལ་འདི་སྡིག་པའི་འབྲས་བུ་ཡིན་ནོ།། སྙམ་དུ་རིག་ནས་སྡིག་ལ་འཛེམ་པ་སྟེ། འཇིགས་པས་མི་བྱེད་ཅིང་། དགེ་ལ་དགའ་ཞེས་པ་ནི། རྒྱ་དཔེར་རྒྱལ་བ་དྲན་ཞེས་ཏེ། རྒྱལ་བ་སངས་རྒྱས་ནི། སྡུག་བསྔལ་ཟད་པར་འགྲོ་བའི་ལམ་སྟོན་པ་པོ་ཡིན་པས་དེ་དྲན་ཅིང་དད་འདོད་སྐྱེའོ།། 
༢. ཆོས་ལ་ངེས་པར་སེམས་པའི་བཟོད་པ་སྒོམ་པ།
གཉིས་པ་ལ། གནོད་བྱེད་ལ་ཁྲོ་བ་བཟློག་པ་དང༌། དེ་ལ་མི་རིགས་པ་སྤང་བ་དང་། སྐབས་དོན་ལ་སྦྱར་ཏེ་དོན་བསྡུ་བ་དང་གསུམ་གྱི་དང་པོ་ལ། གནོད་བྱེད་ལ་རང་
དབང་སེམས་པ་མེད་པར་བསྟན། བདག་དང་གཙོ་བོ་ལ་རང་དབང་སེམས་པ་ཡོད་པ་དགག། དེ་གཉིས་ཀྱི་དོན་བསྡུ་བ་དང་གསུམ་གྱི་དང་པོ་ལ། རང་དབང་སེམས་པ་མེད་པས་ཁྲོ་བར་མི་རིགས། སེམས་ཡོད་ལ་རང་དབང་སེམས་པ་ཡོད་པ་དགག། དེ་གཉིས་ཀྱིས་གྲུབ་པའི་དོན་བསྡུ་བ་གསུམ་གྱི་དང་པོ་ནི། ལུས་འདི་མཁྲིས་པ་དང་། སོགས་ཀྱི་སྒྲས་བད་ཀན་དང་རླུང་གི་བདག་ཉིད་ཡིན་ལ། དེ་དག་ཆ་མ་སྙོམས་པ་ལས་ནད་སྐྱེས་པས་སྡུག་བསྔལ་གྱི་འབྱུང་གནས་ཆེན་པོ་ཡིན་ནའང་བདག་མི་ཁྲོ་བ་ཅི། དེ་དག་བསམ་བཞིན་དུ་སྡུག་བསྔལ་བསྐྱེད་པ་མིན་གྱི། རང་གི་རྒྱུ་ཚོགས་ཀྱི་དབང་གིས་ཁམས་འཁྲུགས་པའོ།། སྙམ་ན། འོ་ན། སེམས་ཡོད་པའི་དགྲ་བོ་རྣམས་ལ་ཅི་སྟེ་ཁྲོ་སྟེ། སེམས་མེད་དུ་མ་ཟད། སེམས་ཡོད་དེ་དག་ཀུན་ཀྱང་སྔོན་གྱི་ལས་ལས་རྒྱུ་རྐྱེན་འདུས་པའི་སྟོབས་ཀྱིས་བསྐུལ་ནས་སྡུག་བསྔལ་འབྱུང་བའི་ཕྱིར་རོ།། དེ་གཉིས་མཚུངས་པར་སྟོན་པ། དཔེར་ན། མཁྲིས་པ་སོགས་ནད་སྐྱེད་པར་མི་འདོད་བཞིན་དུ་ཡང་རྐྱེན་ཚང་བས་ནད་འདི་འབྱུང་བར་འགྱུར་བ་ལྟར། དཔེ་དེ་བཞིན་དུ་དགྲ་བོ་ལ་ཁྲོ་བ་བསྐྱེད་པར་མི་འདོད་བཞིན་དུ་ཡང་ནན་གྱིས་ཏེ་རྒྱུ་ཚང་བའི་སྟོབས་ཀྱིས་ཉོན་མོངས་ཏེ། ཁྲོ་བ་འབྱུང་བར་འགྱུར་བས་སེམས་ཡོད་སེམས་མེད་གཉི་ག་འདོད་པ་མེད་ཀྱང་རྒྱུ་རྐྱེན་ལས་འབྱུང་
བར་མཚུངས་སོ།། 
གཉིས་པ་ནི། སེམས་ཡོད་རྣམས་བསམ་ནས་གནོད་པ་བྱེད་པ་ཡིན་ལ། སེམས་མེད་དེ་ལྟར་མ་ཡིན་ནོ།། སྙམ་ན། བློ་སྔོན་དུ་བཏང་ནས་ཁྲོ་བར་བྱའོ།། ཞེས་མ་བསམ་ཡང་སྐྱེ་བོ་རྣམས་ནི། གྱི་ན་སྟེ། རང་གི་འདོད་པས་ཁྲོ་བར་འགྱུར་ལ། ཁྲོ་བ་ཡང་བསྐྱེད་པར་བྱའོ་ཞེས་མ་བསམ་ཡང་ཁྲོ་བ་རྐྱེན་གྱི་སྟོབས་ལས་དེ་བཞིན་དུ་སྐྱེ་བར་འགྱུར་བས་རང་དབང་ཅན་མ་ཡིན་གྱི། རྟེན་འབྲེལ་ཙམ་མོ།། 
གསུམ་པ་ནི། གཞན་ལ་གནོད་པའི་ཉེས་པ་ཇི་སྙེད་ཡོད་པ་ཐམས་ཅད་དང་། སྲོག་གཅོད་སོགས་སྡིག་པ་རྣམ་པ་སྣ་ཚོགས་པ་དེ་དག་ཀུན་ཏེ། ཐམས་ཅད་རྐྱེན་འདི་དག་ཙམ་ཉེ་བར་གནས་པའི་སྟོབས་ལས་བྱུང་གི། རང་དབང་དུ་འཇུག་པ་འགའ་ཡང་ཡོད་པ་མ་ཡིན་པར་རིག་པར་བྱའོ།། ཉེས་པ་བསྐྱེད་པའི་རྐྱེན་རྣམས་ཚོགས་པ་དེ་དག་ཀྱང་ཡོད་ཙམ་གྱིས་འབྲས་བུ་འབྱུང་གི། རང་གི་འབྲས་བུ་བསྐྱེད་པར་བྱའོ།། ཞེས་སེམས་པ་མེད་པས་བསམ་ནས་བསྐྱེད་པ་མ་ཡིན་ནོ།། རྐྱེན་དེས་བསྐྱེད་པའི་འབྲས་བུ་དེ་ཡང་རྐྱེན་ཚོགས་པ་འདི་དག་གིས་བདག་བསྐྱེད་དོ།། ཞེས་སེམས་པ་ཡོད་པ་མ་ཡིན་ནོ།། 
དེས་ན་ཆོས་ཐམས་ཅད་ལ་བྱེད་པ་མེད་པའི་ཕྱིར་འདི་ཡོད་པས་འདི་འབྱུང་། འདི་སྐྱེས་པའི་ཕྱིར་འདི་སྐྱེས་པ་ཡིན་པས་རྟེན་འབྲེལ་ཙམ་སྟེ། རང་དབང་ཅན་མེད་དོ།། 
གཉིས་པ་ལ། བདག་དང་གཙོ་བོ་ཐུན་མོང་དུ་དགག། བདག་རྟག་པ་བྱེད་བྲག་ཏུ་དགག་པ་གཉིས་ཀྱི་དང་པོ་ནི། རང་དབང་ཅན་འགའ་ཡང་མེད་པ་མི་འཐད་དེ།གྲངས་ཅན་པའི་གཙོ་བོ་དང་། བདག་དང༌། རིག་པ་ཅན་ལ་སོགས་པའི་ནམ་མཁའ་ལ་སོགས་པ་རང་དབང་ཅན་ནོ།། ཞེ་ན། ཁྱེད་ཀྱིས་གང་རྡུལ་མུན་སྙིང་སྟོབས་གསུམ་ཆ་མཉམ་པའི་རང་བཞིན་ནི། གཙོ་བོ་ཞེས་བྱ་ཞེས་པ་ནི། ཚད་མས་གྲུབ་པ་མེད་ཀྱི། གྲགས་པ་ཙམ་དུ་ཟད་པ་གང་ཡིན་པ་དེ་འདོད་པ་དེ་དང༌། དངོས་པོ་འགའ་ཞིག་ལ་བདག་ཅེས་རྟོག་པས་བཏགས་ཤིང་ཞེན་པ་གང་ཡིན་པ་དེའང་ཚད་མས་གྲུབ་པ་མེད་དེ། བདག་དང་གཙོ་བོ་དེ་ཉིད་ཆོས་ཅན། བདག་ནི་གཞན་ལ་མ་ལྟོས་པར་འབྱུང་བ་སྟེ་སྐྱེ་བར་བྱའོ་ཞེས་ཆེད་དུ་བསམ་ཞིང་འབྱུང་བ་སྟེ་སྐྱེ་བ་མེད་པར་ཐལ། ཁྱོད་སྐྱེད་བྱེད་ཀྱི་རྒྱུ་མེད་པའི་ཕྱིར། རྟགས་གྲུབ་སྟེ། རྒྱུ་ལ་ལྟོས་ན། རང་དབང་ཅན་ཡིན་པ་ཉམས་སོ།། ནི་སྟེ། ཁྱབ་པ་ཡོད་དེ། གང་གི་ཕྱིར་ན། གཙོ་བོ་བདག་གཉིས་རྒྱུ་མེད་པས་མ་སྐྱེས་པར་གྱུར་ན། དེ་མེད་པ་ཡིན་པས་ཁྱབ། མེད་ན། མི་སྐྱེ་བས་ཁྱབ་སྟེ། གཙོ་བདག་གཉིས་པོ་དེ་ཆོས་ཅན། སྐྱེ་བར་འདོད་པ་གང་ཞིག་ཡིན་ཏེ་མི་སྐྱེ་བར་ཐལ། མེད་པ་ཡིན་པ་དེའི་ཚེ་སྟེ། དེའི་ཕྱིར། མོ་གཤམ་གྱི་བུ་བཞིན། ཅི་སྟེ་མེད་པ་སྐྱེ་བ་མེད་ཀྱང་མི་གསལ་བ་
ལས་གསལ་བའི་གནས་སྐབས་སུ་ཡོངས་སུ་འགྱུར་བ་ཙམ་ཡིན་ནོ།། ཞེ་ན། ཡོངས་སུ་འགྱུར་བ་དང་། གསལ་བའི་གནས་སྐབས་ཀྱང་གཙོ་བོའི་རང་བཞིན་ཡིན་ན། གཙོ་བོ་སྐྱེ་བར་ཐལ་ཞིང་། གཙོ་བོ་ལས་རང་བཞིན་ཐ་དད་ན། འབྲེལ་མེད་དང་ཐུག་པ་མེད་པར་འགྱུར་རོ།། འོན་ཏེ་བདག་ནི་རྟག་པས་སྐྱེ་མེད་ཡིན་ནོ།། ཞེ་ན། སྐྱེ་བ་མེད་ན། རི་བོང་རྭ་དང་མཚུངས་པས། མ་སྐྱེས་པར་ནི་དེ་མེད་ན།། དེ་ཚེ་སྐྱེ་བར་འདོད་པ་གང་།། ཞེས་པའི་སྐྱོན་འབྱུང་ངོ༌།། སྐྱེ་ན། རྒྱུ་ལ་ལྟོས་པས་རང་དབང་མེད་པར་འགྱུར་རོ།། ཅི་སྟེ་གཙོ་བོས་གཏད་པའི་ཡུལ་ལ་ལོངས་སྤྱོད་པར་བྱེད་པ་པོ་ཡིན་ན། བདག་དེ་
ཆོས་ཅན། གཙོ་བོས་གཏད་པའི་ཡུལ་ལ་ལོངས་སྤྱོད་པར་བྱེད་པོ་མིན་པར་ཐལ། གཙོ་བོས་ཡུལ་མ་གཏད་པའི་སྔར་ཡུལ་ལ་ལོངས་སྤྱོད་པ་པོ་མ་ཡིན་ཞིང་རྟག་པའི་ཕྱིར། ཁྱབ་པ་ཡོད་དེ། སྔར་ལོངས་སྤྱོད་པ་པོ་མིན་ཡང་ཕྱིས་ལོངས་སྤྱོད་པ་པོ་ཡིན་ན། མི་རྟག་པར་འགྱུར་རོ།། སྐྱོན་མེད་དེ། གཙོ་བོས་ཡུལ་མ་གཏད་པའང་མི་སྲིད་ཅིང་བདག་ཀྱང་ཡུལ་ལ་རྟག་ཏུ་ལོངས་སྤྲོད་དོ།། ཞེ་ན། བདག་ཆོས་ཅན། ཡུལ་འཛིན་པ་འགག་པ་སྟེ། ལྡོག་པར་འགྱུར་བ་མ་ཡིན་པར་ཐལ། ཡུལ་འཛིན་པའི་བྱ་བས་གཡེངས་པའི་རང་བཞིན་དུ་རྟག་པར་འགྱུར་བའི་ཕྱིར་ཏེ། ཅི་སྟེ་འགག་ན། མི་རྟག་པར་ཐལ་བའི་ཕྱིར་རོ།། 
གཉིས་པ་ནི། ཇི་སྟེ་རིག་པ་ཅན་ལ་སོགས་པས་བཏགས་པའི་བདག་དེ། རྟག་པ་དུས་སྔ་ཕྱིའི་རང་བཞིན་གཅིག་ཅིང་། གྲངས་ཅན་སེམས་པ་ཅན་དུ་འདོད་པ་ལས་ཁྱད་པར་བེམ་པོ་ཡིན་ཡང་སེམས་པ་ཅན་གཞན་དང་འབྲེལ་བས་སེམས་པར་བྱེད་པ་ཡིན་ནོ།། ཞེས། གཞན་དགྲ་འདོད་པ་སོགས་རྟེན་དང༌།། རང་ནི་སེམས་མེད་ངོ་བོ་དང་།། རྟག་དང་དེ་བཞིན་ཀུན་ཁྱབ་དང༌།། དགེ་དང་མི་དགེའི་ལས་རྣམས་ཀྱི།། བྱེད་པ་པོ་དང་དེ་འབྲས་བུ།། ལོངས་སྤྱོད་པ་དང་སེམས་པ་དང་།། ལྡན་ཕྱིར་སེམས་པའི་རང་བཞིན་གྱིས།། བདག་ཏུ་འདི་ནི་འདོད་པ་ཡིན།། ཞེ་ན། བདག་ཆོས་ཅན། བྱ་བ་ཅི་ཡང་བྱེད་པ་མེད་པར་ཐལ། རྟག་པའི་ཕྱིར། ནམ་མཁའ་བཞིན། མངོན་ནི། དེ་ལྟར་གསལ་ཞེས་པའོ།། འོན་ཏེ་རྟག་ཀྱང་ལྷན་ཅིག་བྱེད་པའི་རྐྱེན་ཤེས་པ་དང་། རྩོལ་བ་ལ་སོགས་པ་ཉེ་བ་ལ་བྱེད་པ་ཡོད་དོ།། ཞེ་ན། ཤེས་པ་དང་རྩོལ་བ་ལ་སོགས་པའི་རྐྱེན་རྣམས་གཞན་དང་ཕྲད་ན་ཡང་བདག་ཆོས་ཅན། རྐྱེན་གཞན་གྱི་ཁྱད་པར་ཅི་བྱར་ཡོད་དེ་མེད་པར་ཐལ། འགྱུར་བ་མེད་པའི་རྟག་པ་ཡིན་པའི་ཕྱིར། ཁྱབ་པ་ཡོད་དེ། སྔོན་རྐྱེན་གྱི་བྱེད་པ་མེད་པའི་དུས་ན་བྱེད་པ་མེད་པ་དེ་ལྟར་རྐྱེན་གྱི་བྱེད་པ་ཡོད་པའི་ཚེ་ཡང་སྔོན་བཞིན་དུ་གནས་པ་ཡིན་ན། རྐྱེན་གྱི་བྱེད་པས་བྱེད་མེད་ཀྱི་རང་བཞིན་དུ་གནས་པའི་བདག་མེད་ལ་ཁྱད་པར་ཅི་ཞིག་བྱས་ཏེ་མ་བྱས་པས་ཁྱབ་བོ།། གལ་ཏེ་རྐྱེན་གྱིས་བདག་ལ་དོན་གཞན་དུ་གྱུར་པའི་བྱ་བ་བྱས་པའི་ཕྱིར་བདག་བྱེད་པ་པོ་དང་རྟག་
པར་འཐད་དོ།། ཞེ་ན། འོ་ན་བྱ་བ་དེ་ཆོས་ཅན། བདག་དེའི་བྱེད་པ་འདི་ཡིན་ནོ།། ཞེས་འབྲེལ་པའི་སྒྲ་བདེན་ཚིག་ཏུ་མི་འཐད་པར་ཐལ། བདག་དང་བདག་གཅིག་དེ་བྱུང་གི་འབྲེལ་པར་འགྱུར་བ་གང་ཞིག་ཡོད་དེ་མེད་པའི་ཕྱིར། དེས་ན་རང་དབང་ཅན་འགའ་ཡང་ཡོད་པ་མ་ཡིན་ནོ།། 
གསུམ་པ་ནི། སྔར་བསྟན་པའི་ཚུལ་དེ་ལྟར་ཕྱི་ནང་གི་དངོས་པོ་ཐམས་ཅད་རྐྱེན་གཞན་གྱི་དབང་སྟེ། གཞན་ལ་རག་ལས་པ་ཡིན་ལ། རྐྱེན་གཞན་དེ་ཡང་རང་གི་རྒྱུ་རྐྱེན་དེའི་དབང་གིས་འབྱུང་བས་སྔ་མར་མ་ཟད། རྐྱེན་གཞན་དེའང་རང་དབང་མེད་དེ། དེ་ལྟར་རང་དབང་མེད་པའི་རྒྱུ་ལ་ཐོག་མ་མེད་པར་ཤེས་ནས་བྱེད་པའི་རྟོག་པ་དང་བྲལ་བས་སྤྲུལ་བ་ལྟ་བུའམ། དཔེ་འགའ་ཞིག་ལས་མྱ་ངན་ལས་འདས་པ་ལྟ་བུ་སེམས་པ་མེད་ཅིང་གཡོ་བ་མེད་པའི་དངོས་པོ་ཀུན་ལ་ཁྲོར་མི་འགྱུར་ཏེ། ཁྲོ་བར་མི་རིགས་སོ།། 
གཉིས་པ་ནི། ཐམས་ཅད་རྟེན་འབྲེལ་ཙམ་ཡིན་པས་རང་དབང་ཅན་འགའ་ཡང་མེད་པ་དེ་ལྟར་ན། ཁྲོ་བར་མི་རིགས་པར་མ་ཟད། སྤྲུལ་པའམ་མྱང་འདས་ལྟ་བུའི་ཁྲོ་བ་ལྡོག་པའང་རིགས་པ་མིན་ཏེ། ཅིའི་ཕྱིར་ན། བྱེད་པ་པོ་རང་དབང་ཅན་གང་གིས་ལྡོག་པར་བྱ། རང་དབང་ཅན་འཇུག་པ་གང་ཞིག་ལྡོག་པར་བྱ་སྟེ། རིགས་པ་མཚུངས་པའི་ཕྱིར་རོ།། ཞེ་ན། ཁྲོ་བ་བཟློག་པར་མི་རིགས་པ་མེད་དེ་རིགས་ཏེ། གང་གི་ཕྱིར་ན།བྱེད་པ་མེད་པའི་རྒྱུ་རྐྱེན་དེ་ལ་བརྟེན་ནས་འདི་སྐྱེས་སོ་ཞེས་རྟེན་འབྲེལ་གཞན་དབང་ཅན་ཡིན་ཡང་། མ་རིག་པ་ལ་སོགས་པ་སྔ་མ་སྔ་མའི་སྟོབས་ཀྱིས་འདུ་བྱེད་ལ་སོགས་པ་ཕྱི་མ་ཕྱི་མ་འཇུག་པས་འཁོར་བའི་སྡུག་བསྔལ་འཕེལ་ལ། སྔ་མ་སྔ་མ་ལོག་ན། ཕྱི་མ་ཕྱི་མའང་ལྡོག་པས་འཁོར་བའི་སྡུག་བསྔལ་རྣམས་རྒྱུན་ཆད་པར་འགྱུར་བར་འདོད་པའི་ཕྱིར་ཁྲོ་བ་བཟློག་པར་འཐད་དེ། དེ་ལ་བརྟེན་ནས་མངོན་མཐོ་ངེས་ལེགས་ཀྱི་འབྲས་བུ་སྐྱེ་བའི་ཕྱིར་རོ།། བི་བྷ་ཏི་ན་རེ། ཁྲོ་བ་ལྡོག་པ་དེ་ལ་བརྟེན་ནས་དུ་ཁ་རྒྱུན་འཆད་པར་འདོད་པའི་ཕྱིར་ཁྲོ་བ་ལྡོག་པར་རིགས་ཟེར་རོ།། 
གསུམ་པ་ནི། ཐམས་ཅད་རྟེན་འབྲེལ་ཙམ་ཡིན་པ་དེ་བས་ན། མི་ཕན་པ་བྱེད་པའི་དགྲའམ་དེ་ལས་གཅིག་ཤོས་མཛའ་ཡང་རུང་སྟེ། མི་རིགས་པ་གནོད་པ་བྱེད་པ་མཐོང་བར་གྱུར་ན། གནོད་བྱེད་འདི་འདྲ་བའི་རང་བཞིན་གྱི་རྐྱེན་ལས་གྱུར་གྱི། རང་དབང་མེད་དོ་ཞེས་དེ་ལྟར་སེམས་ཏེ་ངེས་པར་གྱིས་ཏེ་ཡིད་མི་བདེ་བར་མི་བྱ་བར་བདེ་བར་མནོས་ཤིག། རང་དབང་མེད་པའི་རྒྱུ་མཚན་ནམ་སྡུག་བསྔལ་མི་འདོད་པར་སེམས་འཁྲུགས་པས་སྡུག་བསྔལ་མི་ལྡོག་པར་སྟོན་པ་ནི། གལ་ཏེ་རང་དགའ་སྟེ། རང་གི་འདོད་པ་ཙམ་གྱིས་རྒྱུ་མེད་ཀྱང་འགྲུབ་པར་འགྱུར་ན། ལུས་ཅན་དག་ནི་ཐམས་ཅད་ཀྱང་སུ་ལའང་སྡུག་བསྔལ་འབྱུང་བར་མི་འགྱུར་ཏེ། སེམས་ཅན་འགའ་ཡང་བདག་དུ༔ཁ་བར་མི་འདོད་པའི་ཕྱིར་རོ།། འདི་དག་ཆོས་ལ་ངེས་སེམས་ཀྱི་བཟོད་པ་ཡིན་ན། བསླབ་བཏུས་ལས། མི་འདོད་པ་བྱས་པ་དང༌། འདོད་པའི་གེགས་བྱས་པ་ལ་བཟོད་པ་སྡུག་བསྔལ་དང་ལེན་གྱི་བཟོད་པར་བཤད་པ་དང་འགལ་ཞིང་། ཤེར་བློ་དང་བི་བྷ་ཏིས།ཅི་ལ་བབ་ཀྱང་ཞེས་པ་ནས་འདིའི་བར་དུ་སྡུག་བསྔལ་དང་ལེན་གྱི་བཟོད་པ། འདི་ནས་དཀའ་ཐུབ་ཞིག་པར་འགྱུར་གྱི་བར་གནོད་པ་ལ་ཇི་མི་སྙམ་པའི་བཟོད་པ། དེ་མན་ཆད་ཐམས་ཅད་ཆོས་ལ་ངེས་སེམས་ཀྱི་བཟོད་པར་བཤད་པ་དང་འགལ་ཞེ་ན། སྐྱོན་
མེད་དེ། བསླབ་བཏུས་ཀྱིས་ནི་ལུས་སེམས་ཀྱི་སྡུག་བསྔལ་བཟོད་པའི་ཆ་ནས་བཤད་ལ། འགྲེལ་པ་གཉིས་པོས་འདི་ཡན་ཆད་ལ་དུཿཁ་ལ་བཟོད་པའི་སྒོ་ནས་དེ་ལྟར་བཤད་ལ། ཆོས་ལ་ངེས་སེམས་ཀྱི་རྒྱུ་མཚན་གྱིས་དུཿཁ་དང་དུ་ལེན་པ་ཡིན་པས་བོད་ཀྱི་བླ་མ་དག་གིས་ཆོས་ལ་ངེས་སེམས་ཀྱི་བཟོད་པར་བཤད་ལ། དགེ་བ་ལྷས་ཀྱང་ངོ་།།
༣. གནོད་པ་ལ་ཇི་མི་སྙམ་པའི་བཟོད་པ་སྒོམ་པ།
གསུམ་པ་ལ། གནོད་བྱེད་བརྩེ་བའི་ཡུལ་དུ་རིགས་པར་དང༌། ཁྲོ་བའི་ཡུལ་དུ་མི་རིགས་པར་བསྟན་པ་གཉིས་ཀྱི་དང་པོ་ལ། གནོད་བྱེད་ལ་རང་དབང་
མེད་པར་བསྟན། དེས་ན་བརྩེ་བའི་ཡུལ་དུ་བསྟན་པ་གཉིས་ཀྱི་དང་པོ་ནི། མ་བཏགས་པར་སྤྱོད་པའི་བག་མེད་པས་བདག་གི་ལུས་ལ་བདག་ཉིད་ཚེར་མ་བཏིང་བ་ལ་ཉལ་བའམ། སོགས་ཀྱི་སྒྲས་རྡོ་བ་དང་གསེག་མ་ལ་སོགས་པའི་གནོད་པ་བྱེད་དེ། ཅིའི་ཕྱིར་ན། བགྲོད་བྱ་མ་ཡིན་པ་གཞན་གྱི་བུད་མེད་དང༌། སོགས་ཀྱི་སྒྲས་ནོར་ལ་སོགས་པ་ཐོབ་པར་བྱ་བའི་ཕྱིར་རྔམ་པ་སྟེ། ཁྲོས་པས་ཟས་གཅོད་པ་དང་། ལ་སོགས་ཀྱི་སྒྲས་བཏུང་བ་དང༌། གོས་ཀྱི་གནོད་པ་བྱེད། ཁ་ཅིག། སྐེ་ཐག་པས་བཏགས་ནས་སྤྱོད་ལ་འཕྱོང་བས་འགེག་ཅིང་། རིའམ་འོབས་ཀྱི་གཡང་སར་འཕྱོང་བ་དང་། རྒྱ་དཔེར་ཡང་
གི་སྒྲས་མེ་དང་ཆུར་འཇུག་པ་དང་། དུག་དང་ཟས་མི་འཕྲོད་པ་ཟ་བ་དང་།།  རྒྱ་དཔེའི་སོགས་ཀྱི་སྒྲས་ཧ་ཅང་ཟ་བ་དང༌། ཧ་ཅང་མི་ཟ་བ་དང༌། གཞན་ལ་སླུ་བྱེད་པའམ། གཡུལ་དུ་གཞན་གསོད་པ་བསོད་ནམས་མ་ཡིན་པ་སྤྱོད་པ་ཡིས་རང་གི་ལུས་ལ་གནོད་པར་བྱེད་པ་སྟེ། གསོད་པའམ་ཉམས་པར་བྱེད་པ་ཡོད་དོ།། དུས་གང་གི་ཚེ་སྔར་བཤད་པ་དེ་ལྟར་སེམས་ཉོན་མོངས་པས་གཞན་དབང་དུ་གྱུར་པས་དེ་དག་བདག་སྟེ། རང་གི་སྡུག་པ་སྟེ། དགའ་ཞིང་ཕངས་པ་ཉིད་ཀྱང་གསོད་པར་བྱེད་པ་དུས་དེའི་ཚེ་དེ་དག་གང་ཟག་གཞན་གྱི་ལུས་ལ་གནོད་པ་སྟེ། ཡོངས་སུ་འཇོམས་པར་མི་བྱེད་པར་ཇི་ལྟར་འགྱུར་ཏེ། མི་འགྱུར་རོ།། 
གཉིས་པ་ནི། རྒྱ་དཔེར། ཉོན་མོངས་སྨོན་པར་བྱས་པ་ཡི།། ཞེས་ཏེ། ཤ་ཟ་བཞིན་དུ་ཉོན་མོངས་པས་སྨོན་པར་བྱས་པ་དེ་དག། བདག་གསོད་པ་ལ་སོགས་པའི་ཚུལ་དུ་ཞུགས་པ་རྣམས་ལ་སྙིང་རྗེ་འབའ་ཞིག་སྐྱེ་བར་རིགས་ཀྱི། ཐ་མལ་བའམ་བར་མའང་མི་རིགས་ན། དེ་མ་སྐྱེས་ནས་ཁྲོ་བ་སྐྱེ་བར་འགྱུར་བ་ཅིའི་ཐ་ཚིག་སྟེ། ཇི་ལྟར་རིགས་ཏེ་ཤིན་ཏུ་མི་རིགས་སོ།། 
གཉིས་པ་ལ། རང་བཞིན་ལ་བརྟགས་ནས་དང་། རྒྱུ་ལ་བརྟགས་ནས་དང་། གནོད་པ་རང་གི་ཉེས་པར་བརྟགས་ནས་གནོད་བྱེད་ལ་ཁྲོ་བར་མི་རིགས་པ་གསུམ་གྱི་དང་པོ་ནི། གལ་ཏེ་བྱིས་པ་སོ་སོའི་སྐྱེ་བོ་རྣམས་ཀྱི་རང་བཞིན་གཞན་ལ་ཉེ་བར་འཚེ་བ་དེ་ཡིན་ནམ། མ་ཡིན། ཡིན་ན། བྱིས་པ་དེ་དག་ལ་བདག་ཁྲོ་བར་མི་རིགས་ཏེ། ཁོང་རང་གི་རང་བཞིན་ཡིན་པའི་ཕྱིར། དཔེར་ན། སྲེག་བྱེད་ཀྱི་རང་བཞིན་ཏེ། བདག་ཉིད་ཅན་ཡིན་པས། མེ་ལ་སྲེག་གོ་ཞེས་བཀོན་དུ་མེད་པ་དང་འདྲ་སྟེ། དེ་མེད་ན། མེའི་རང་བཞིན་མེད་པའི་ཕྱིར་རོ།། དེ་ལྟར་མ་ཡིན་པ་འོན་ཏེ་གཞན་ལ་གནོད་པའི་སྐྱོན་ཏེ་གསར་དུ་འོངས་པའི་གློ་བུར་བ་ཡིན་ལ། སེམས་ཅན་རང་བཞིན་ཏེ། ངོ་བོ་ཉིད་ཀྱིས་འོད་གསལ་བའི་ཕྱིར། ངེས་པ་སྟེ། མ་བཅོས་པའམ་གྱ་གྱུ་ཅན་མ་ཡིན་ན། འོ་ན་སྟེ།སེམས་ཅན་རང་བཞིན་གྱིས་ངེས་པ་དེ་ལྟར་ན་ཡང་ཁྲོ་བར་མི་རིགས་ཏེ། དཔེར་ན།དུད་པ་འཐུལ་བ་ནམ་མཁའི་སྐྱོན་མིན་པས་ཡོངས་སུ་དག་པའི་ནམ་མཁའ་ལ་བཀོན་པ་སྟེ། ཁྲོ་བར་མི་རིགས་པ་བཞིན་ནོ།། 
གཉིས་པ་ནི། སྡུག་བསྔལ་གྱི་རྒྱུའི་གཙོ་བོ་ལ་ཁྲོ་བར་རིགས་ཀྱི། རྐྱེན་ཙམ་ལ་མི་རིགས་ཏེ། དབྱུག་པ་དང་། ལ་སོགས་ཀྱི་སྒྲས་རལ་གྲི་ལ་སོགས་པས་ལུས་ལ་བརྒྱབ་པས་དུཿཁ་འབྱུང་བས་དབྱུག་པ་ལ་ཁྲོ་བར་རིགས་སོ།། གལ་ཏེ་དབྱུག་པ་ལ་སོགས་པའི་དངོས་པོ་བཀོལ་ཏེ་དེ་འཕེན་པའི་གང་ཟག་ལ་ཁྲོ་ན། དབྱུག་པར་མ་ཟད། གང་ཟག་དེ་ཡང་ཞེ་སྡང་གིས་རྦད་པ་ཉིད་ན། རྦོད་བྱེད་ཀྱི་ཞེ་སྡང་ཉིད་ལ་ཁྲོ་བ་སྟེ་ཞེ་སྡང་བར་རིགས་ཀྱི། སེམས་ཅན་ལ་མི་རིགས་སོ།། 
གསུམ་པ་ལ། སྡུག་བསྔལ་རང་གི་ལས་འབྲས་ཡིན་པས་དང་། རང་གཞན་གཉིས་ཀས་བྱས་པའི་འབྲས་བུ་ཡིན་པས་དང་། རང་ཁོ་ནས་བྱས་པའི་འབྲས་བུ་ཡིན་པས་ཁྲོ་བར་མི་རིགས་པ་དང་། དེས་ན་ཁྲོ་བའི་རྒྱུ་མཚན་ཕྱིན་ཅི་ལོག་ཏུ་བསྟན་པ་དང་བཞིའི་དང་པོ་ནི། ལས་འབྲས་མི་སླུ་བའི་ཕྱིར་རང་གིས་མ་བྱས་པའི་འབྲས་བུ་མི་མྱོང་སྟེ། ད་ལྟ་བདག་ལ་གནོད་པ་བྱེད་པ་བཞིན་དུ་བདག་གིས་ཀྱང་ཚེ་རབས་སྔོན་ཆད་སེམས་ཅན་ལ་རྣམ་པ་འདི་འདྲ་བའི་གནོད་པ་བྱས་པ་དེ་བས་ཏེ། དེའི་ཕྱིར། དེའི་རྒྱུ་མཐུན་དུ་བུ་ལོན་འཇལ་བ་བཞིན། སེམས་ཅན་འཚེ་བར་བྱེད་པ་བདག་ལ་གནོད་པ་བྱེད་པ་འདི་འབྱུང་ཁར་རིགས་པ་ཉིད་དེ། རང་གི་ལས་འབྲས་མྱོང་བར་རིགས་པའི་ཕྱིར་རོ།། 
གཉིས་པ་ནི། གནོད་བྱེད་དེའི་མཚོན་རལ་གྲི་སོགས་དང༌། བདག་གི་ལུས་གཉི་ག་ཚོགས་པ་ནི། རྨ་ལ་སོགས་པའི་དུཿཁའི་རྒྱུ་ཡིན་ཏེ། དེ་མེད་ན་མི་འབྱུང་བའི་ཕྱིར་རོ།། གནོད་བྱེད་དེས་མཚོན་ཕྱུང༌། བདག་གི་ལུས་ཕྱུང་སྟེ་གཉི་གས་དུཿཁ་བསྐྱེད་པ་ན། གང་ཞིག་ལ་ནི་ཁྲོ་བར་བྱ་སྟེ། གཞན་ལ་ཁྲོ་ན་བདག་ལའང་ཁྲོ་བར་རིགས་སོ།། 
གསུམ་པ་ལ། གནོད་བྱའི་ལུས་རང་གིས་བཟུང་བས་དང་། གནོད་པར་རང་གི་ལས་ཀྱིས་བསྐྱེད་པས་ཁྲོ་བར་མི་རིགས་པ་གཉིས་ཀྱི་དང་པོ་ནི། གནོད་བྱའི་ལུས་བཟུང་བ་གསལ་བར་བསྟན་པའི་ཕྱིར་ཁྲག་དང་ཆུ་སེར་སྨིན་པའི་ཤུད་མིའི་གཟུགས་འདྲ་བ་སྟེ། ལུས་ཀྱི་རྣམ་པར་གྱུར་པ་བརྡེག་པ་དང་བརྡུང་བ་ལ་སོགས་པས་རེག་ཏུ་མི་བཟོད་པའམ། ན་ཚ་ཆེ་ལ་སྲན་པར་མི་བཟོད་པའི་དུཿཁ་ཅན། བདེ་སྡུག་ལ་བླང་དོར་བྱེད་འདོད་པའི་སྲེད་པས་ཤེས་རབ་ཀྱི་མིག་བཀབ་སྟེ་ལྗོངས་པ་སྟེ། ལོང་བ་བདག་གིས་ལུས་དེ་བཟུང་བར་གྱུར་ན། དེ་ལ་གནོད་པ་བྱུང་བ་ལ་སུ་ལ་ཁྲོ་སྟེ། རང་གིས་ལུས་བཟུང་བས་ལན་པས་གཞན་ལ་ཁྲོ་བར་མི་རིགས་ཏེ། ཤུ་བ་རྩིག་པ་ལ་ཐུག་པ་བཞིནནོ།། 
གཉིས་པ་ནི། ཇི་ལྟར་སྲེད་པས་ལྗོངས་པར་གྱུར་སྙམ་ན། ཕྱིན་ཅི་ལོག་བྱིས་པའི་ཆོས་དང་ལྡན་པས་བྱིས་པ། ལུས་ལ་དབྱུག་པ་བསྣུན་པ་ལས་བྱུང་བའི་དུཿཁ་མི་འདོད་ཅིང་། དུཿཁའི་རྒྱུ་རང་གི་ལུས་དང་གཞན་ལ་གནོད་པ་བྱེད་པ་ལ་བརྐམ་པ་སྟེ། འདོད་པར་གྱུར་པས་སྲེད་པས་ལྡོངས་པ་ཡིན་ལ། དེས་ན་རང་གི་ཉེས་པས་ལུས་ལ་གནོད་པ་སྟེ། དུཿཁ་བྱུང་བར་གྱུར་པ་ལ་ཅི་ཞིག་སྟེ། ཅིའི་ཕྱིར་སེམས་ཅན་གཞན་ལ་བཀོན་པ་སྟེ། ཁྲོ་བར་བྱར་ཡོད་དེ། མེད་དོ།། རང་གིས་ཉེས་པའི་རྒྱུ་མཚན་དཔེས་སྟོན་པ། དཔེར་ན། སེམས་ཅན་དམྱལ་བའི་སྲུང་མ་གཤིན་རྗེ་ཨ་ཝང་ལ་སོགས་པ་དང༌། རྒྱ་དཔེ་དང་འགྲེལ་པ་ལྟར་ན། བྱ་སྟེ་བྱ་འུག་པ་དང་། བྱ་རྒོད་དང་། ཁྭ་ལ་སོགས་པ་རྡོ་རྗེའི་མཆུ་ཅན་དང་། དེར་ཕྱིན་ན། ཤིང་ལོ་རལ་གྲིར་གྱུར་ཏེ་ལུས་གཤེག་པའི་རལ་གྲི་
ལོ་མའི་ནགས་ཚལ་དང་། དེས་མཚོན་ནས་དམྱལ་བའི་མཚོན་ཆ་དང་། འཁྲུལ་འཁོར་གང་ཡིན་པ་དེ་རང་གི་ལས་ཀྱིས་བསྐྱེད་པ་ལྟར། རང་གི་ལས་ཀྱིས་གཞན་གྱི་མཚོན་ཆ་ལ་སོགས་པས་བཏབ་པས་ད་ལྟར་དུཿཁ་བ་འདི་བསྐྱེད་པ་ཡིན་ན།དམྱལ་བའི་མཚོན་ཆ་ལ་ཁྲོ་ས་མེད་པ་དེ་བཞིན་དུ་འདིར་གཞན་གང་ཞིག་ལ་ནི་ཁྲོ་བར་བྱ་སྟེ། རྒྱུ་རང་གིས་བསྒྲུབས་པའི་ཕྱིར། འབྲས་བུ་མི་འདོད་ན་རྒྱུ་སྤང་དགོས་པ་བཞིན་ནོ།། 
བཞི་པ་ལ། དངོས་དང་། དེ་ལ་དོགས་པ་སྤང་བ་གཉིས་ཀྱི་དང་པོ་ནི། བདག་གིས་སྔོན་བྱས་པའི་ལས་ཀྱིས་ཕ་རོལ་པོ་བསྐུལ་བར་བྱས་ནས་བདག་ལ་ཚེ་འདིར་གནོད་པ་བྱེད་པ་རྣམས་འབྱུང་སྟེ། གང་གིས་བདག་ལ་གནོད་པ་བྱས་པ་དེ་ཡིས་གནོད་བྱེད་ཀྱི་སེམས་ཅན་དེ་དག་དམྱལ་བར་དོང་ན་དེ་དག་གིས་བདག་མ་བརླག་གི། བདག་གིས་དེ་དག་མ་བརླག་གམ་ཞེས་རང་གིས་སེམས་ལ་འབོད་པའོ།། གནོད་བྱེད་འདི་དག་ལ་ནི་རྟེན་བཅས་པ་སྟེ། རྒྱུ་མཚན་དུ་བྱས་ནས་བཟོད་པ་བསྒོམས་པས་བདག་གིས་ཚེ་རབས་སྔ་མར་བྱས་པའི་སྡིག་པ་མང་དུ་སྟེ། རྣམ་གྲངས་མང་པོ་རྣམས་འབྱང་སྟེ། རྣམ་སྨིན་མྱོང་བས་ཟད་པར་འགྱུར་རོ།། བདག་གི་ལས་ཀྱིས་བསྐུལ་བ་ལ་བརྟེན་ནས་གནོད་བྱེད་དེ་དག་གིས་བདག་ལ་གནོད་པ་བྱས་པས་ཡུན་རིང་པོར་དམྱལ་བར་དོང་སྟེ་ཚོར་བ་དུཿཁ་མི་བཟོད་པ་མྱོང་ངོ་།། དེའི་ཕྱིར་བདག་ནི་གནོད་བྱེད་དེ་ལ་དམྱལ་བར་གཏོང་བའི་གནོད་པ་བྱེད་ལ། གནོད་བྱེད་དེ་དག་བདག་ལ་སྡིག་པ་ཟད་པའི་ཐབས་ཀྱིས་ཕན་འདོགས་ན་རྒྱུ་མཚན་ཅིའི་ཕྱིར་ཕྱིན་ཅི་ལོག་ཏུ་ཕན་འདོགས་བྱེད་ལ་མ་རུངས་པའི་སེམས་ཁྱོད་ཁྲོ་བར་བྱེད་དེ། བྱེད་པར་མི་རིགས་སོ།། 
གཉིས་པ་ནི། འོ་ན་ཁྱོད་དེ་དག་ལ་གནོད་བྱེད་དུ་འདུག་པས་བཟོད་པ་བསྒོམས་ཀྱང་དམྱལ་བར་འགྲོ་ལ། གནོད་བྱེད་ཀྱིས་བསོད་ནམས་ཐོབ་པར་རིགས་སོ་ཞེ་ན།གལ་ཏེ་བདག་ལ་གནོད་བྱེད་ལ་བརྩེ་བས་ལན་མི་བྱེད་པའི་བསམ་པའི་ཡོན་ཏན་ཡོད་ན། དེའི་སྟོབས་ཀྱིས་དམྱལ་བར་མི་འགྲོ་བ་ཡིན་གྱི། གཞན་གྱི་གནོད་པས་དམྱལ་བར་མི་འགྲོ་བ་མ་ཡིན་ནོ།། གལ་ཏེ་གཞན་གནོད་པ་བྱེད་པ་ལ་བདག་གིས་བཟོད་པ་བསྒོམས་པས་དམྱལ་བར་མི་འགྲོ་བ་དེ། བདག་གིས་ཐབས་མཁས་པས་བདག་བསྲུངས་པ་ཡིན་གྱི། བདག་གི་བཟོད་པའི་རྐྱེན་བྱེད་པའི་གནོད་བྱེད་དེ་དག་ལ་བཟོད་པའི་རྐྱེན་བྱས་པའི་སྐབས་འདིར་བསོད་ནམས་ཅི་ཞིག་འབྱུང་སྟེ་མི་འབྱུང་སྟེ།དགེ་སེམས་མེད་པའི་ཕྱིར། ས་བཞིན། གལ་ཏེ་གནོད་བྱེད་ཕན་འདོགས་པ་ཡིན་ན། བདག་སྲུང་བར་མི་རིགས་ཀྱི། བྱས་ཤེས་དྲིན་གཟོའི་ལན་དུ་གནོད་པ་བྱ་བར་རིགས་སོ།། ཞེ་ན། འོན་ཏེ་བྱིས་པ་བརྡེག་སོགས་ཀྱི་གནོད་པ་བྱེད་པའི་ལན་དུ་གནོད་པ་བྱས་ན། བདག་མ་བསྲུངས་པ་དེ་བཞིན་དུ་ཡང་གནོད་བྱེད་དེ་དག་དམྱལ་བར་འགྲོ་བ་སོགས་ལ་བསྲུངས་པར་མ་གྱུར་ལ། བདག་གི་བྱང་ཆུབ་སེམས་དཔའི་སྤྱོད་པ་བརྡེག་ཀྱང་སླར་མི་བརྡེག་པ་སོགས་དང་། སེམས་ཅན་ཐམས་ཅད་ལ་བྱམས་པའི་སེམས་མི་སྤང་བ་དང་། ཐ་ན་མགལ་དུམ་ལ་ཡང་ཁོང་ཁྲོ་བསྐྱེད་པར་མི་བྱའོ།། ཞེས་གསུངས་པའང་ཉམས་པར་འགྱུར་རོ།། རྒྱུ་མཚན་དེས་ན། དཀའ་ཐུབ་ཞིག་པས་དམྱལ་བར་འགྲོ་བར་འགྱུར་རོ།། འགྲེལ་པ་ལྟར་ན། རྒྱུ་མཚན་དེས་ན། སླར་བཅོས་པའི་ཐབས་མེད་པས་དཀའ་ཐུབ་པ་ཞེས་པ། རྗེས་སུ་བརྩེ་བའི་ཚིག་སྟེ། ཉོན་མོངས་རེ་སྡུག་སྲུང་མི་ནུས་པས་བརླག་སྟེ་ངན་འགྲོར་ལྟུང་བས་ཅི་ནས་འདི་དག་གདོན་པར་བྱའོ།། སྙམ་དུ་བསམ་པའོ།། 
༼ ༢ ༽བདག་ལ་བརྙས་སོགས་སྒྲུབ་པ་ལ་ཁྲོ་བ་དགག་པ།
གཉིས་པ་ལ། བརྙས་སོགས་ཀྱིས་ལུས་སེམས་ལ་གནོད་པས་དང༌། གཞན་མ་དད་པར་བྱེད་པས་ཁྲོ་བར་མི་རིགས་པ་གཉིས་ཀྱི་དང་པོ་ནི། མ་བརྟགས་ན། གནོད་པ་སྐྱེ་བ་ལུས་སེམས་ཀྱི་དུཿ་ཁ་གཉིས་ལས། ཡིད་ནི་ཆོས་ཅན། གང་ཟག་སུས་ཀྱང་དབྱུག་པ་བརྡེག་པ་ལ་སོགས་པས་གང་དུའང་གཞོམ་པར་མི་ནུས་ཏེ། ལུས་ཅན་མིན་པའི་ཕྱིར་རོ།། དེས་ན་དེ་ལས་བྱུང་བའི་དུ་ཁ་དོན་དམ་པར་མེད་དོ།། འོན་ཀྱང་རྟོག་པས་བྱས་པའི་ཡིད་མི་བདེ་ཡོད་དེ། ལུས་ལ་རྟོག་པས་བདག་ཏུ་མངོན་པར་ཞེན་པས་ན། ལུས་འདི་ལ་དུཿཁའི་གནོད་པར་འགྱུར་བས་དེས་སེམས་ལའང་གནོད་དོ།། སྙམ་ན། བརྙས་པ་དང་། ཚིག་རྩུབ་སྨྲ་བ་དང་། མི་སྙན་པ་ཞེས་བྱ་བ་རྒྱུ་ཡིན་པས་ཚོགས་སམ། ཡང་ན། ཚོགས་ཏེ། འདུས་པ་དེ་ཡིས་ལུས་ལ་གནོད་པར་མི་འགྱུར་ཏེ། ཅུང་ཟད་ཀྱང་གནོད་མི་ནུས་ན། ཀྱེ་སེམས་ཁྱོད་རྒྱུ་ཅིའི་ཕྱིར་རབ་ཏུ་ཁྲོ་བར་བྱེད་དེ། ཁྲོ་བར་མི་རིགས་སོ།། 
གཉིས་པ་ལ། མ་དད་པས་གཞན་བདག་ལ་ཟ་བས་དང་། རྙེད་པའི་བར་ཆད་བྱེད་པས་དང་། སེམས་ཅན་ཉམས་པར་བྱེད་པས་ཁྲོ་བར་མི་རིགས་པ་གསུམ་གྱི་དང་པོ་ནི། གལ་ཏེ་བརྙས་སོགས་ཀྱིས་ལུས་ལ་མི་གནོད་མོད། དེ་ཐོས་པས་གཞན་བདག་ལ་མི་དད་པར་འགྱུར་བས་ཁྲོའོ།། ཞེ་ན། གཞན་དག་བདག་ལ་མི་དགའ་བ་སྟེ། མ་དད་པ་དེས་ནི་བདག་གི་ཚེ་སྟེ། སྐྱེ་བ་འདིའམ་དེར་མ་ཟད། ཚེ་གཞན་ལ་ཡང་ཇི་ལྟར་བདག་ལ་ཟ་འགྱུར་རམ་ཞེས་བྱ་རོག་གི་དྲི་བ་སྟེ། ཅུང་ཟད་ཀྱང་ཟ་བར་མི་བྱེད་ན། བདག་ནི། རྒྱུ་མཚན་ཅིའི་ཕྱིར་དེ་མི་འདོད་ཅེས་དཔྱད་ལ་ཞེན་པར་མི་བྱའོ།། གཉིས་པ་ལ། རྙེད་པ་ལ་སྙིང་པོ་མེད་པར་བསྟན། ཡོད་པ་དགག་པ་གཉིས་ཀྱི་དང་པོ་ལ། རྙེད་པ་དོར་ནས་སྡིག་པ་འབྱུང་བར་བསྟན། ལོག་འཚོས་གསོན་ཡང་དོན་མེད་པར་བསྟན་པ་གཉིས་ཀྱི་དང་པོ་ནི། གཞན་མ་དད་པས་རྙེད་པ་ཟས་གོས་འབུལ་བ་སོགས་ཀྱི་བར་ཆད་བྱེད་པའི་ཕྱིར་གལ་ཏེ་བརྙས་པ་ལ་སོགས་པའི་ཚོགས་འདི་བདག་མི་འདོད་པ་ཡིན་ནོ།། ཞེ་ན། དེ་མི་རིགས་ཏེ། བདག་གི་རྙེད་པ་ཚེ་འདི་ཉིད་དུའང་ཉི་མ་སོ་སོར་ངེས་པར་འདོར་ཏེ་འབྲལ་ཞིང་འཇིག་པའི་ཆོས་ཅན་ཡིན་པའི་ཕྱིར་ཚེ་ཕྱི་མར་རྗེས་སུ་མི་འབྲང་ངོ་།། བརྙས་སོགས་བྱེད་པ་ལ་ཁྲོས་པའི་སྡིག་པ་དག་ནི། འབྲས་བུ་མ་མྱོང་བར་མི་འཛད་པས་ བརྟན་པར་ཚེ་ཕྱི་མར་ཡང་རྗེས་སུ་འབྲངས་པའི་ཚུལ་གྱིས་གནས་སོ།། 
གཉིས་པ་ལ། མདོར་བསྟན། དཔེའི་སྒོ་ནས་རྒྱས་པར་བཤད། རྙེད་མ་རྙེད་ཁྱད་པར་མེད་པར་བསྟན་པས་དོན་བསྡུ་བ་གསུམ་གྱི་དང་པོ་ནི། རྙེད་པ་ལ་ཞེན་པའི་གཉེན་པོར་འདི་ལྟར་དཔྱད་པར་བྱ་སྟེ། བདག་ནི། རྙེད་པ་མེད་པས་ཉི་མ་དེང་ཉིད་ཤི་ཡང་བླའི་སྟེ། རུང་གིའམ། ཚོད་ཡོད་ཁེ། ཀྱི། གཞན་ལ་གནོད་པ་བྱས་པའི་སྒོ་ནས་རྙེད་པས་འཚོ་བའི་ལོག་འཚོས་དུས་ཡུན་རིང་པོར་གསོན་པ་ནི་མི་རུང་སྟེ། མཆོག་མ་ཡིན་ཏེ། ཅིའི་ཕྱིར་ན། གང་གི་ཕྱིར་འཚོ་བའི་མཐའ་འཆི་བ་ཡིན་པས་ཡུན་རིང་པོར་གནས་པར་གྱུར་ཀྱང་བདག་ལ་འཆི་བའི་དུཿཁ་དེ་ཉིད་ངེས་པར་འབྱུང་བ་ཡིན་པའི་ཕྱིར་རོ།། 
གཉིས་པ་ནི། དཔེར་ན། འགའ་ཞིག་གིས་རྨི་ལམ་དུ་ལོ་བརྒྱར་བདེ་བ་མྱོང་བ་རྨིས་ཏེ། སད་པར་གྱུར་པ་གང་ཡིན་པ་དང་། གང་ཟག་གཞན་ཞིག་རྨི་ལམ་དུ་ཡུད་ཙམ་ཞིག་བདེ་བ་མྱོང་ནས་གཉིད་སད་པར་གྱུར་པ་གང་ཡིན་པ་སྟེ། རྨི་ལམ་དུ་བདེ་བ་ཡུན་རིང་ཐུང་དུ་མྱོང་བ་སད་པ་དེ་དག་གཉི་ག་ལའང་རྨི་ལམ་དུ་མྱོང་བའི་བདེ་བ་ཞིག་པ་དེ་ནི་ཕྱིར་འོང་བ་མེད་དེ། རྗེས་སུ་མི་འབྲང་གི། དྲན་ཡུལ་ཙམ་ན་གནས་སོ།། དཔེ་དེ་བཞིན་དུ་ཚེ་རིང་ལོ་བརྒྱར་བདེ་བ་མྱོང་བ་དང་། ཚེ་ཐུང་བ་ཡུད་ཙམ་ཞིག་བདེ་བ་མྱོང་བ་གཉི་ག་ལའང་འཆི་བའི་དུས་ན་རྨི་ལམ་སད་པ་དེ་འདྲ་བར་བདེ་བ་ཕྱིར་རྗེས་སུ་མི་འབྲང་གི །དྲན་ཡུལ་ཙམ་དུ་ཟད་དེ། ཁོ་ནའོ།། དེས་ན་ལོག་འཚོ་སྤོངས་ཤིག།
གསུམ་པ་ནི། རྙེད་པ་ཐོབ་པར་མ་ཟད། རྙེད་པའང་མང་པོ་ཐོབ་གྱུར་ཏེ། བདེ་བ་མ་སྤྱད་པའང་ཡུན་ཐུང་ངུར་སྤྱད་པར་མ་ཟད། ཡུན་རིང་དུས་སུ་བདེ་བ་སྤྱད་ཀྱང་ནོར་གོས་ཐམས་ཅད་ཆོམ་པོས་འཕྲོག་པ་ཇི་བཞིན་དུ་འཆི་བའི་ཚེ་འདོད་ཡོན་དང་མི་ལྡན་པའམ། རྐེད་པའི་གོས་ཙམ་ཡང་མེད་པས་སྒྲེན་མོ། ནོར་(བཻ།)རམ་རྒྱགས་མ་བཟུང་བས་ལག་པ་སྟོང་པར་འཇིག་རྟེན་འདི་ནས་ཕ་རོལ་དུ་འགྲོའོ།། 
གཉིས་པ་ནི། གལ་ཏེ་རྙེད་པ་ལ་སྙིང་པོ་ཡོད་དེ། ཟས་གོས་རྙེད་ན། ཚེ་བརྟན་པས་ཡུན་རིང་པོར་གསོན་པར་གྱུར་ན་སྟོབས་བཞིའི་སྒོ་ནས་སྡིག་པ་ཟད་པ་དང༌། སྦྱིན་ཚུལ་སོགས་ཀྱིས་བསོད་ནམས་བྱའོ།། ཞེ་ན། རྙེད་པའི་དོན་ཏེ། རྒྱུ་མཚན་དུ་དེའི་བར་ཆད་བྱེད་པ་ལ་ཁྲོས་པར་གྱུར་ན། འདོད་པའི་བསོད་ནམས་ཟད་ཅིང་མི་འདོད་པ་སྡིག་པའི་ཕུང་པོ་འཕེལ་བར་མི་འགྱུར་རམ་སྟེ། འདོད་པ་ཕྱིན་ཅི་ལོག་ཏུ་གྲུབ་སྟེ། ཕ་བོང་རྨའི་ལྦ་བ་ཅན་བཞིན་ནོ།། ཅི་སྟེ་དུས་ཡུན་རིང་དུ་འཚོ་ན། དེ་ཙམ་ཞིག་འདོད་དོ།། ཞེ་ན། བྱང་སེམས་དོན་མེད་ཀྱི་འཚོ་བ་དོན་དུ་མི་གཉེར་གྱི། སྡིག་པ་ཟད་ཅིང་དགེ་བ་འཕེལ་བ་དོན་དུ་གཉེར་བས་དེ་ལྟ་བུ་གང་གི་དོན་དུ་བདག་གསོན་པའི་ཆེད་དུ་གཉེར་བྱ་དགེ་བ་དེ་ཉིད་ཉམས་པ་སྟེ། གལ་ཏེ་ཟད་པར་གྱུར་ན་སྡིག་པ་སྟེ། མི་དགེ་བ་འབའ་ཞིག་བྱེད་པའི་གསོན་པ་དེས་ཀོ་སྟེ། དེ་འདྲ་བས་ཅི་ཞིག་བྱ་སྟེ། དོན་མེད་དོ།། 
གསུམ་པ་ནི། གལ་ཏེ་རྙེད་པའི་བར་ཆད་བྱེད་པ་ལ་ཁྲོ་བར་མི་རིགས་ཀྱང་། མི་སྙན་པ་སྨྲ་བ་དེ་སྐྱོན་སྒྲོག །ཡོན་ཏན་འཆབ་པར་བྱེད་པས་བདག་ཉམས་པ་སྟེ། སུན་འབྱིན་པར་བྱེད་པའམ་བདག་ལ་སེམས་ཅན་དད་པ་ཉམས་པར་བྱེད་པས་མི་སྙན་པར་སྨྲ་བ་ལ་བདག་ཁྲོའོ།། ཞེ་ན། རང་ལ་སྤྱོད་པ་ལ་ཁྲོ་བར་མ་ཟད། གཞན་ལ་མི་སྙན་པ་གྲགས་པ་མ་ཡིན་པ་བརྗོད་པ་ལ་ཡང་སེམས་ཁྱོད་རང་ལ་སྨོད་པ་ལ་ཁྲོ་བ་དེ་བཞིན་དུ་ཅི་སྟེ་ཁྲོ་བར་མི་བྱེད་དེ། དེས་ཀྱང་གཞན་ལ་སེམས་ཅན་དད་པ་ཉམས་པར་བྱེད་པའི་ཕྱིར་རོ།། འོན་ཏེ་འཇིག་རྟེན་པ་སེམས་ཅན་གཞན་ལ་མ་དད་པ་དེ། ཡུལ་སེམས་ཅན་གཞན་
ལ་དམིགས་ཤིང་རག་ལས་ནས་བྱུང་བ་ཡིན་པའི་ཕྱིར་དད་པ་མེད་པ་དང་མི་སྙན་པར་སྨྲ་བ་ལ་སེམས་ཁྱོད་བཟོད་ན་རང་ལ་མི་སྙན་པར་སྨྲ་བ་ལའང་ཅིའི་ཕྱིར་མི་བཟོད་དེ། ཉོན་མོངས་སྐྱེས་པ་གཞན་ལ་རག་ལས་པའི་ཕྱིར་ཏེ། བཟོད་པའི་རྒྱུ་མཚན་མཚུངས་པའི་ཕྱིར་རོ།། 
༼ ༢ ༽བདག་གི་བཤེས་ལ་ཉེས་པ་བྱེད་པ་ལ་ཁྲོ་བ་དགག་པ།
གཉིས་པ་ལ། གནོད་མེད་ཀྱི་དད་ཡུལ་ལ་དང་གནོད་བཅས་ཀྱི་གང་ཟག་ལ་གནོད་པ་བྱེད་པ་ལ་ཁྲོ་བ་དགག་པ་གཉིས་ཀྱི་དང་པོ་ནི། སངས་རྒྱས་སོགས་ཀྱི་སྐུ་གཟུགས་དང་། མཆོད་རྟེན་བརྒྱད་ལ་སོགས་པ་དང་། དམ་པའི་ཆོས་ཀྱི་གླེགས་བམ་ལ་ཚུལ་དང་མི་མཐུན་པའི་སྐྱོན་བརྗོད་པས་འཁྱལ་ཞིང་ འཇིག་པ་སྟེ། ཉམས་པར་བྱེད་པ་ལ་ཡང་བདག་གིས་ཞེ་སྡང་བྱ་བར་མི་རིགས་སྟེ། ཧི་སྟེ། གང་གི་ཕྱིར་ན་སངས་རྒྱས་དང༌། སོགས་ཀྱི་སྒྲས་འཕགས་པ་བྱང་སེམས་དང་། ཉན་རང་དགྲ་བཅོམ་ལ་བག་ཆགས་བཅོམ་པས་གནོད་པ་སྟེ། ཡིད་མི་བདེ་མི་མངའ་བའི་ཕྱིར། དེས་ན་ཆོས་མཐུན་གྱིས་བཟློག་ནུས་ན་བཟློག་ཅིང་མ་ནུས་ན་སྙིང་བརྩེ་བར་བྱའོ།།
གཉིས་པ་ལ། རྔོག་གིས། འདི་མན་ཆད་ལ་གནོད་པ་ལ་ཇི་མི་སྙམ་པའི་བཟོད་པར་འཆད་ཀྱང༌། བླ་མ་དག་གི་བཞེད་པས། ཆོས་ལ་ངེས་པར་སེམས་པའི་དང༌།གནོད་པ་བྱེད་པ་ལ་ཇི་མི་སྙམ་པའི་དང། དུཿཁ་དང་དུ་ལེན་པའི་བཟོད་པས་ཁྲོ་བ་བཟློག་པ་གསུམ་གྱི་དང་པོ་ནི། དད་པའི་དབང་གིས་ཁྲོ་བ་བཟློག་ནས་ཆོས་འདོད་བླ་མ་སོགས་ལ་གུས་པའི་དབང་གིས་ཀྱང་ཁྲོ་བ་བཟློག་པ་ནི། སྡིག་པ་སྤོང་ཞིང་ཆོས་ཀྱི་ལམ་སྟོན་པའི་བླ་མ་དང་། མ་ལྟོ་གཅིག་པའམ་ཉེ་དུ་འབྲེལ་བའི་གཉེན་དང༌། སོགས་ཀྱི་སྒྲས་རུས་གཅིག་པ་དང་སྣག་གི་གཉེན་མཚམས་སོགས་དང༌། སྡུག་ཅིང་ཕངས་པའི་བཤེས་ལ་གནོད་པ་བྱེད་པ་ལ་ཡང་སྔ་མ་ཉེས་པ་ཇི་སྙེད་ཐམས་ཅད་དང་ཞེས་སོགས་བཤད་པའི་ཚུལ་གྱིས། སྔར་གྱི་ལས་ཀྱིས་བསྐྱེད་པའི་རྒྱུ་རྐྱེན་གྱི་ཚོགས་པ་དག་ལས་འགྱུར་བ་སྟེ། སྒེ་བར་མཐོང་ནས་དེ་ལ་ཁྲོ་བ་བཟློག་པར་བྱའོ།། འདིས་ཕྱི་རོལ་པ་ལྷ་དང་ཕ་མེས་ཀྱི་དོན་དུ་སྡིག་པ་བྱས་པ་ལ་ཉེས་པ་མེད་པར་འདོད་པ་བསལ་ལོ།། 
གཉིས་པ་ལ། སྤང་བྱ་ཁྲོ་བ་བཟློག་པ་དང༌། གཉེན་པོ་བྱམས་པ་བསྒོམ་པ་གཉིས་ཀྱི་དང་པོ་ལ། གནོད་བྱེད་ཀྱི་དངོས་པོ་ལ་དཔྱད་པས་དང་། ཁྲོས་པའི་སྐྱོན་ལ་དཔྱད་པས་དང་། གནོད་པ་མྱོང་འགྱུར་གྱི་ལས་ལ་དཔྱད་པས་ཁྲོ་བ་བཟློག་པ་གསུམ་གྱི་དང་པོ་ནི། ལུས་ཅན་ཏེ། སེམས་ཅན་རྣམས་ལ་སེམས་ཡོད་སེམས་ཅན་གྱི་རྐང་ལག་སོགས་དང་། སེམས་མེད་གཞན་གྱིས་བརྒྱབ་པའི་དབྱིག་པ་སོགས་དང་། རྡེག་མཁན་མེད་པའི་བོང་བ་སོགས་ཏེ། གཉི་གས་གནོད་པ་བྱས་པ་ཡིན་ན། སེམས་མེད་ལ་མི་ཁྲོ་བར་སེམས་ཡོད་ཁོ་ན་ཅི་སྟེ་ལོགས་སུ་བཀར་ཏེ་བཀོན་པ་ཁྲོ་སྟེ། མ་ཁྲོ་ཞིག་ཅེས་བཻ་རོ་ཙ་ནས་སོ།། རྒྱ་དཔེ་ལས། སེམས་ཡོད་སེམས་མེད་ཀྱིས་བྱས་པས།། ལུས་ཅན་ལ་གནོད་ངེས་པར་འབྱུང་།། གནོད་དེ་སེམས་ཡོད་ལ་མཐོང་བས།། ཞེས་པའི་དོན། འགྲེལ་ཆེན་དང་བི་བྷུ་ཏིས་སྔར་བཤད་པ་ལྟར་སེམས་ཡོད་དང་། སེམས་མེད་གང་གིས་གནོད་པ་བྱས་ཀྱང་རུང་སྟེ། སེམས་དང་བཅས་པའི་ལུས་ཅན་རྣམས་ལ་གནོད་པ་ངེས་པར་འབྱུང་གི། གཞན་ལ་མི་འབྱུང་བས་གནོད་པའི་རྒྱུ་གཉིས་པོ་དེ་ཡང་སེམས་དང་བཅས་པའི་ལུས་ལ་ཚད་མས་མཐོང་བས་དེ་ཉིད་དུ་ཁའི་རྒྱུ་ཡིན་གྱི། གཞན་ནི་མ་ཡིན་ཏེ། སེམས་མེད་པ་ལ་ཚོར་བ་མེད་པའི་ཕྱིར་རོ།། དཔེར་ན། འདམ་བུ་འདམ་ལས་སྐྱེའི། སྐམ་ལས་མ་ཡིན་པ་བཞིན་ནོ།། བཤད་མ་ཐག་པའི་རིགས་པ་དེ་བས་གནོད་པའི་རང་གི་ངོ་བོ་ཉིད་ལ་བཟོད་པ་སྟེ། སྲན་པར་གྱིས་ཤིག།
གཉིས་པ་ནི། གནོད་བྱེད་དང་ཁྲོ་བྱེད་གཉིས་ཀ་ཐུན་མོང་དུ་སུན་དབྱུང་བའི་ཕྱིར་གང་ཟག་ལ་ལ་བདག་དང་བདག་གིར་རྨོངས་པས་བརྡེག་བསྡིགས་སོགས་ཀྱི་ཉེས་པ་བྱེད་ལ། ལ་ལ་སྟེ། གཞན་ནི། རང་གིས་བྱས་པའི་ལས་འབྲས་མྱོང་བར་མི་ཤེས་པས་རྨོངས་ཏེ་གནོད་བྱེད་དེ་ལ་ཁྲོས་པར་གྱུར་ནས་སླར་བརྡེག་པ་དང་འཁྱལ་བ་སོགས་བྱེད་ན། ཉོན་མོངས་ཀྱི་སྲིན་པོས་བརླམས་པ་གཉིས་པོ་དེ་ལ་སྐྱོན་མེད་པ་ནི། གང་གིས་བྱ་སྟེ། གང་ལ་སྨྲ་བ་དང༌། སྐྱོན་དང་བཅས་པ་དེ་གང་ཞིག་ཡིན་པར་སྨྲ་སྟེ། གཉི་ག་སྐྱོན་ཅན་དུ་ཁྱད་མེད་དོ།། 
གསུམ་པ་ནི། སྔོན་གྱི་ལས་ཀྱི་ནུས་པ་གང་གིས་གཞན་དག་བརྡེག་སོགས་ཀྱི་གནོད་པ་བྱེད་པའི་རྒྱུའི་ལས་དེ་སྔོན་ཆད་ཅིའི་ཕྱིར་བྱས་ཏེ། དེ་ལྟ་བུའི་ལས་བྱས་པའི་འབྲས་བུ་མྱོང་བའོ།། དེ་ལྟ་ཡིན་ཡང་བཟློག་པར་རིགས་སོ།། སྙམ་ན། གནོད་པའི་དུཿཁ་ཐམས་ཅད་རྒྱུ་ལས་ལ་རག་ལས་ན། ལས་ཀྱི་ནུས་པ་སྟོབས་ལྡན་མངོན་དུ་གྱུར་པ་འདི་ལ་བདག་གིས་གཞན་དུ་ཅི་བྱར་ཡོད་དེ། ཟློག་ཐབས་མེད་པའམ། ཅི་སྟེ་བཀོན་ཏེ། ཁྲོ་བར་མི་རིགས་པའོ།། གཉིས་པ་ལ། ཕན་ཚུན་བྱམས་པའི་རྒྱུར་དགེ་བ་སྒྲུབ། ཞེ་སྡང་གི་རྒྱུ་ཆགས་པ་སྤང་བ་གཉིས་ཀྱི་དང་པོ་ནི། སེམས་ཅན་རྣམས་ལས་ཉོན་གྱི་དབང་གིས་ཕན་ཚུན་
གནོད་པ་བྱེད་པ་བཟློག་མི་ནུས་པ་དེ་ལྟར་མཐོང་ན་སྟེ། རྟོགས་ནས་ཅི་ནས་ཏེ། ཐབས་གང་གིས་ཕན་ཚུན་བྱམས་སེམས་ལ་དགོད་ནུས་པའི་ནུས་པ་ཐོབ་པར་བྱས་ནས་ཡང་དག་པའི་ལམ་དུ་ཞུགས་པ་ན། ཐམས་ཅད་ཕན་ཚུན་གཅིག་ལ་གཅིག་བྱམས་པའི་སེམས་ཀྱིས་ཕན་བདེ་སྒྲུབ་པ་ལ་བརྩོན་པར་འགྱུར་བའི་རྣམ་པ་དེ་ལྟ་བུར་བདག་གིས་ནི་བསོད་ནམས་དག་ལ་བསྒྲིམས་པ་སྟེ། འབད་དེ་བསྒྲུབ་པར་བྱའོ།། 
གཉིས་པ་ནི། ཆགས་ན། ཆགས་བྱའི་ཡུལ་ལ་གནོད་པ་ལ་ཞེ་སྡང་སྐྱེ་བས་ཆགས་གཞི་སྤང་དགོས་ཏེ། དཔེར་ན། ཁྱིམ་གཅིག་ཚིག་པར་གྱུར་པ་ནི། མེ་དེ་ཁྱིམ་དེ་ནས་ཁྱིམ་གཞན་ཞིག་ཏུ་སོང་ནས་ནི། རྩྭ་དང༌། སོགས་ཀྱི་སྒྲས་བསྡུས་པ་ཤིང་གང་ལ་མཆེད་པ་སྟེ་འཕེལ་བར་གྱུར་པ་ན། ཁྱིམ་ནང་གི་རྫས་གཞན་འཚིག་དོགས་པས་མེ་མཆེད་པའི་རྩྭ་ཤིང་དེ་ནི་གུད་དུ་ཕྱུང་སྟེ་དོར་བར་རིགས་པ་ཡིན་ནོ།། དཔེ་དེ་བཞིན་དུ་དངོས་པོ་གང་ལ་སེམས་ཆགས་པ་སྟེ། ཞེན་ནས་ཞེ་སྡང་གི་མེ་མཆེད་པ་སྟེ། ཡོངས་སུ་གདུང་བར་གྱུར་པ་བསོད་ནམས་ཀྱི་བདག་ཉིད་ཀྱི་ལུས་སམ་བསོད་ནམས་ཀྱི་ཕུང་པོ་ཚིག་པ་སྟེ། ཡོངས་སུ་ཉམས་པར་དོགས་པ་ཡིས་ཆགས་བྱ་དེ་ནི། དེའི་མོད་ལ་སྟེ། དུས་གཞན་དུ་མི་འགོར་བར་དོར་བ་སྟེ། ཞེན་པ་སྤང་བར་བྱའོ།། 
གསུམ་པ་ལ། སྡུག་བསྔལ་ཆེན་པོ་ཞི་བྱེད་ཀྱི་ཟུག་རྔུ་ལ་བཟོད་པར་རིགས། དེའང་མི་བཟོད་ན་ཁྲོ་བ་སྤང་བར་རིགས། དོན་གཉིས་འགྲུབ་པའི་སྡུག་བསྔལ་ལ་དགའ་ཁར་རིགས་པ་གསུམ་གྱི་དང་པོ་ནི། ཆགས་བྱའི་གཞི་གཉེན་དང་། ནོར་རྫས་ལ་སོགས་པ་དོར་ན་བདག་ལ་དུ༔ཁ་འབྱུང་ངོ་།། སྙམ་ན། དུཿཁ་བདེ་བ་ཡིན་ནོ་ཞེས་སྟོན་པ་དཔེར་ན། གསད་པར་འོས་པའི་མི་ཞིག་ལག་པ་ཙམ་བཅད་དེ། གལ་ཏེ་ཆད་པ་ལས་ཐར་ན། ཅིས་མ་ལེགས་ཏེ། གསོད་པ་བས་ཆེས་བཟང་བ་མ་ཡིན་ནམ། དཔེ་དེ་བཞིན་དུ་གལ་ཏེ་མི་ཡི་སྡུག་བསྔལ་སྨོད་འཆིང་ལ་སོགས་ཀྱིས་དམྱལ་བའི་སྡུག་བསྔལ་བྲལ་ན་སྟེ། ཐར་ན་ཅིས་མ་ལེགས་ཏེ། འདི་ནི། དེ་ལ་ལྟོས་ནས་བདེ་བ་རང་ཡིན་པའི་ཕྱིར་རོ།། 
གཉིས་པ་ནི། བདག་གིས་དུཿཁ་ཆུང་ཡང་སྲན་མི་ནུས་སོ།། སྙམ་ན། ད་ལྟའི་དུཿཁ་བརྡེག་འཚོག་བཀྲེས་སྐོམ་ཆུང་ངུ་འདི་ཙམ་ལ་གལ་ཏེ་བཟོད་པར་ཏེ་བསྟེན་པར་མི་ནུས་ཤིང་མི་ལྕོགས་ན། རྒྱུ་མཚན་དེས་དམྱལ་བའི་སྡུག་བསྔལ་དྲག་པོ་དེའི་རྒྱུ་ཁྲོ་བ་ཅི་སྟེ་བཟློག་པར་མི་བྱེད་དེ། འབྲས་བུ་མི་འདོད་ན་རྒྱུ་སྤང་བར་རིགས་སོ།། 
གསུམ་པ་ནི། དུཿཁ་མི་བཟོད་པ་བདེན་མོད་ཀྱི། འདོད་པའི་དོན་དུ་ནི། རྒྱ་དཔེ་དང་འགྲེལ་པར་ཁྲོས་པའི་དོན་དུ་ཞེས་འབྱུང་སྟེ། འདོད་པའི་དོན་དུ་ཁྲོས་པའི་རྒྱུ་མཚན་ཉིད་ཀྱིས་དོན་མེད་དུ་ལུས་སྲེག་བཅད་ཀྱི་དུཿ ཁ་དམྱལ་བ་ཡང་སོས་སོགས་སུ་ལན་སྟོང་ཕྲག་དུ་མར་བདག་གིས་མྱོང་བར་གྱུར་ཀྱང་བདག་གིས་རང་གི་དོན་མཐོང་མ་མཐོང་གི་འབྲས་བུའམ་གཞན་གྱི་དོན་ཕན་བདེ་སྒྲུབ་པའི་མཚན་ཉིད་ཀྱང་མ་བྱས་ཏེ་མ་བསྒྲུབས་སོ།། མི་བཟོད་པས་དོན་མེད་ཀྱི་དུཿཁ་མྱོང་བའི་ཕྱིར་བཟོད་པར་རིགས་ཏེ། འདོད་པའི་དངོས་པོ་དོར་བ་ལས་སྐྱེས་པའི་དུཿཁ་འདི་ནི་དམྱལ་བའི་དུཿཁ་དེ་ཙམ་སྟེ།
དེ་འདྲ་བར་གནོད་པ་སྟེ། དུ༔ཁ་མིན་ལ། མི་གནོད་པར་མ་ཟད་། རང་གཞན་ལ་ཕན་བདེའི་དོན་ཆེན་པོ་སངས་རྒྱས་དག་ཀྱང་འགྲུབ་པར་འགྱུར་བས། འགྲོ་བ་སྟེ། སྲིད་གསུམ་གྱི་སེམས་ཅན་ཐམས་ཅད་ཀྱི་གནོད་པ་སྟེ། དུཿཁ་སེལ་བ་སྟེ། ཞི་བར་བྱེད་པས་དུཿཁ་ལ་དགའ་བ་འབའ་ཞིག་འདིར་བྱ་བར་རིགས་སོ།། 
༼ ༣ ༽ བདག་གི་དགྲ་ལ་ལེགས་པ་བྱེད་པ་ལ་ཁྲོ་བ་དགག་པ།
གསུམ་པ་ལ། དགྲ་ལ་བསྟོད་གྲགས་ཐོབ་པ་ལ་དང་། བདེ་བ་རྙེད་པ་ལ་དང་། བསྙེན་བཀུར་ཐོབ་པ་ལ་ཁྲོ་བ་དགག་པ་གསུམ་གྱི་དང་པོ་ལ། རང་བདེ་བའི་རྒྱུ་ཡིན་པས་དགའ་བར་རིགས། གཞན་བདེ་བའི་རྒྱུ་ཡིན་པས་ཁྲོ་བར་མི་རིགས། རང་གི་འདོད་པ་ཁྱོད་ཀྱི་འདོད་པ་ཕྱིན་ཅི་ལོག་ཏུ་བསྟན་པ་གསུམ་གྱི་དང་པོ་ནི། རང་གི་དགྲ་བོ་གཞན་གྱིས་ཡོན་ཏན་ལྷག་པར་ལྡན་པ་ཡིན་ནོ།། ཞེས་བསྟོད་ནས་གལ་ཏེ་ཡིད་དགའ་བས་བསྟོད་པས་བསྟོད་པ་བྱེད་མཁན་གྱིས་དགའ་བའི་བདེ་བ་ཐོབ་པའམ། བསྟོད་པའི་རྒྱུས་དགྲ་བོ་ལ་དགའ་བའི་བདེ་བ་ཐོབ་པ་ལ་ཁྲོའོ།། ཞེ་ན། གཞན་དུ་མ་ཟད། ཀྱེ་ཡིད་ཁྱོད་ཀྱང་དགྲ་བོ་དེའི་ཡོན་ཏན་ལྷག་པར་བསྟོད་ནས་ཅིའི་ཕྱིར་གཞན་གྱིས་དགའ་བ་མྱོང་བ་དེ་ལྟར་དུ་དགའ་བ་མི་བྱེད་པར་ཕྲག་དོག་གི་མེས་རང་རྒྱུད་སྲེག་པར་བྱེད། ཅི་སྟེ་བདེ་བ་ནི། ཆགས་པ་སྟེ། དུཿ་ཁའི་རྒྱུ་ཡིན་པས་འོག་ནས་བཀག་པ་མ་ཡིན་ནམ་ཞེ་ན། དགའ་བའི་བདེ་བ་ཐམས་ཅད་བཀག་པ་མ་ཡིན་གྱི། ཁ་ན་མ་ཐོ་བ་དང་བཅས་པ་དེ་བཀག་པ་ཡིན་ནོ།། ཁྱོད་ཀྱིས་གཞན་གྱི་ཡོན་ཏན་ལ་བརྟེན་པའི་དགའ་བའི་བདེ་བ་ཁ་ན་མ་ཐོ་བ་མེད་པ་འདི། འདི་ཕྱིར་བདེ་བ་འབྱུང་བའི་རྒྱུ་ཡིན་ཅིང་ཐར་པའི་རྒྱུ་ཡིན་པས་ཁ་ན་མ་ཐོ་བ་མེད་ལ། སངས་རྒྱས་སོགས་ཡོན་ཏན་དང་ལྡན་པ་རྣམས་ཀྱིས་གནང་སྟེ་མ་བཀག་ཅིང་གཞན་ལ་ཕྲག་དོག་སྤངས་པར་ཤེས་ནས་དད་པས་གཞན་སྡུད་པའི་མཆོག་ཀྱང་ཡིན་པས་དགའ་བདེ་བླང་བར་རིགས་སོ།། །
གཉིས་པ་ནི། གཞན་གྱི་ཡོན་ཏན་ལ་མི་བཟོད་པ་མིན་གྱི། འོན་ཀྱང་བསྟོད་པ་བྱེད་པའི་བདེ་བ་དེ་ལ་མི་བཟོད་དོ།། ཞེ་ན། བསྟོད་པ་བྱེད་པ་གཞན་ལ་དེ་ལྟར་གཞན་གྱི་ཡོན་ཏན་བསྟོད་པའི་དགའ་བ་ལས་བྱུང་བའི་བདེ་བར་འགྱུར་རོ།། ཞེས་གལ་ཏེ་ཁྱོད་གཞན་གྱི་བདེ་བ་འདི་མི་འདོད་ན། ཁྱོད་རང་བདེ་བའི་རྒྱུ་མཚན་དུ་རང་གི་བྲན་སོགས་ལ་གླ་རྔན་ཏེ། ལས་ཀྱི་རིན་སྦྱིན་པ་དང༌། སོགས་ཀྱི་སྒྲས་ཕན་བཏགས་པའི་ལན་དུ་ཕན་འདོགས་པ་སོགས་སྤང་དགོས་པར་འགྱུར་ཏེ། གཞན་བདེ་བའི་རྒྱུ་ཡིན་པའི་ཕྱིར། དེ་གཉིས་སྤངས་པའི་ཕྱིར་ཕྲན་ལ་སོགས་པ་འཁོར་དུ་མི་འདོད་པ་མཐོང་བ་ཚེ་འདིའི་དོན་དང་། རྣམ་སྨིན་གྱིས་མ་མཐོང་བ་ཕྱི་མའི་དོན་ལས་ཉམས་པར་འགྱུར་རོ།། 
གསུམ་པ་ནི། ང་ཁྱོད་ཀྱི་འདོད་པ་ནི་ཕྱིན་ཅི་ལོག་སྟེ། འགའ་ཞིག་ཁྱོད་རང་གི་ཡོན་ཏན་བརྗོད་པའི་ཚེ་རྗོད་མཁན་གཞན་དེ་མི་འདོད་ཀྱང་དེ་ལའང་བདེ་བར་འདོད་པར་བྱེད་ལ།།  གཞན་གྱི་ཡོན་ཏན་བརྗོད་པ་སྟེ། གྲགས་པར་བྱེད་པའི་ཚེ། ཕྲག་དོག་གི་ཡིད་ཀྱིས་རང་གི་བདེ་བ་ཡང་མི་འདོད་པར་བྱེད་དེ། འང་གི་སྒྲས་གཞན་གྱི་བདེ་བ་ལྟ་ཅི་སྨྲོས་ཞེས་པའོ།། 
གཉིས་པ་ནི། ཁྱོད་བདེ་འདི་མི་འདོད་ཅེས་གཞན་གྱི་བདེ་བ་མི་འདོད་པ་ཁྱད་པར་དུ་སུན་དབྱུང་བའི་ཕྱིར་སེམས་ཅན་ཐམས་ཅད་བདེ་བ་ཕུན་ཚོགས་ལ་དགོད་འདོད་པས་བླ་མེད་བྱང་ཆུབ་ཏུ་ནི་སེམས་བསྐྱེད་ནས་སེམས་ཅན་རྣམས་ལ་བདག་གིས་སྒྲུབ་མ་དགོས་པར་ཁོ་རང་གིས་བདེ་བ་རྙེད་པ་ལ་དགའ་བ་སྒོམ་པར་རིགས་པ་ལ། ད་ཀོ་སྟེ། ད་ལྟ་ཅི་སྟེ་སྟེ། ཅིའི་ཕྱིར་ཁྲོ་བར་བྱེད་དེ། གཞན་བདེ་བ་ལ་ཁྲོ་བར་མི་བྱའོ།། 
གསུམ་པ་ལ། འདོད་པ་གྲུབ་ཅིང་མི་གནོད་པས་གཞན་གྱི་རྙེད་པ་ལ་ཁྲོ་བར་མི་རིགས། རྙེད་པའི་རྒྱུ་དོར་བས་རང་ལ་ཁྲོ་བར་རིགས་པ་གཉིས་ཀྱི་དང་པོ་ལ། དམ་བཅའི་དོན་གྲུབ་པས་དང་། རང་ལ་གནོད་པ་མེད་པས་ཁྲོ་བར་མི་རིགས་པ་དང་གཉིས་ཀྱི་དང་པོ་ནི། བསྟོད་པ་ལས་བྱུང་བའི་བདེ་བ་དེ་མི་བཟོད་པ་མིན་གྱི། འོན་ཀྱང་བསྟོད་པ་དེ་ཐོས་པས་གཞན་དད་དེ་རྙེད་བཀུར་བྱུང་བ་ལ་མི་བཟོད་དོ།། ཞེ་ན། སེམས་ཅན་རྣམས་ཐམས་ཅད་འདོད་པ་དང་། གཟུགས་དང་། གཟུགས་མེད་པའམ། ས་འོག། ས་སྟེང་མཐོ་རིས་ཀྱི་འཇིག་རྟེན་གསུམ་གྱི་མཆོད་གནས་སངས་རྒྱས་ཉིད་དུ་གྱུར་པར་འདོད་
ཅེ་ན་ནི་ལོ་ཞེས་པ། མ་མགུ་བར་སྟོན་པ་སྟེ། དེ་སྐད་ཟེར་ནས་བསྙེན་བཀུར་ཏེ། བཀུར་སྟི་དང་། དེས་མཚོན་ནས་རྙེད་པ་ངན་ངོན་ཙམ་མཐོང་ནས་ཅིའི་ཕྱིར་དེ་ལ་ཕྲག་དོག་གིས་གདུང་བར་བྱེད། ཁྱད་པར་དུ་རྙེད་པ་ལ་ཕྲག་དོག་མི་རིགས་ཏེ། ཁྱོད་ཀྱིས་གསོ་བར་བྱ་བའི་བུ་ལ་སོགས་པ་གང་ཞིག། ཁྱོད་ཉིད་ཀྱིས་ངེས་པར་གསོ་དགོས་པ་དེ་ལ་ཁྱོད་ཉིད་ཀྱིས་སྦྱིན་པར་བྱ་དགོས་ཏེ། དེས་ཁྱོད་ཀྱི་ནོར་ཟད་པར་འགྱུར་རོ།། དེ་ལ་ཁྱོད་ཀྱིས་སྦྱིན་མ་དགོས་པར་གཉེན་གྱིས་བྱིན་པའི་འཚོ་བ་རྙེད་པར་གྱུར་ན། དགའ་བར་རིགས་པ་ལས་དགའ་བར་མི་འགྱུར་བར་སླར་ཁྲོའམ་སྟེ། ཁྲོ་བར་མི་རིགས་པ་བཞིན་དུ། སེམས་ཅན་ཐམས་ཅད་ཀྱི་དོན་བདག་གིས་སྒྲུབ་པར་དམ་བཅས་ནས་བདག་གིས་སྒྲུབ་མ་དགོས་པར་ཁོ་རང་གིས་རྙེད་པ་ལ་དགའ་བར་རིགས་སོ།། འོན་ཏེ་སངས་རྒྱས་ཉིད་དུ་བྱ་བར་དམ་བཅས་ཀྱི། བདེ་བ་གཞན་སྒྲུབ་པར་དམ་མ་བཅས་སོ།། 
སྙམ་ན། འཇིག་རྟེན་ལས་འདས་མ་འདས་ཀྱི་བདེ་བ་དེ་ཅི་སྟེ། འགྲོ་ལ་མི་འདོད་ན། གང་ཟག་དེ་ལ་སེམས་ཅན་རྣམས་བྱང་ཆུབ་ཐོབ་པར་འདོད་པ་གང་ཞིག་ཡོད་དེ། མེད་དེ། གང་ཟག་གང་ཞིག་གཞན་གྱི་འབྱོར་པ་བསྙེན་བཀུར་ངན་ངོན་ཙམ་ལ་ཁྲོ་བའི་ཕྲག་དོག་ཅན་དེ་ལ་བྱང་ཆུབ་སེམས་ནི་ག་ལ་ཡོད་དེ། མེད་པའི་ཕྱིར་རོ།། 
གཉིས་པ་ནི། གལ་ཏེ་དགྲ་བོ་དེས་སྦྱིན་བདག་དེ་ལས་ཟས་གོས་རྙེད་དམ། རྒྱ་དཔེ་དང་འགྲེལ་པ་ལྟར་ན།  དེ་ལ་རྙེད་པར་ཞེས་ཏེ། དངོས་པོ་དེ་སྦྱིན་པ་བདག་ལས་མ་རྙེད་པར་སྦྱིན་བདག་གིས་ཁྱིམ་དུ་གནས་པར་གྱུར་པ་ལས་ཁྱོད་ཀྱིས་ཅི་ཞིག་ཐོབ་སྟེ། དེས་རྙེད་པའམ།ཁྱིམ་ན་གནས་པའི་རྣམ་པ་ཀུན་ཏུའང་དངོས་པོ་དེ་ཁྱོད་ལ་མེད་པར་ཁྱད་པར་མེད་ན། དགྲ་ལ་བྱིན་ནམ་མ་བྱིན་ཡང་རུང་སྟེ། དེས་ཁྱོད་ལ་ཅི་བྱ་སྟེ། ཕན་གནོད་མེད་པས་བཏང་སྙོམས་སུ་བྱའོ།། 
གཉིས་པ་ནི། གཞན་དད་ནས་བསྙེན་བཀུར་འབྱུང་བའི་རྒྱུ་རང་གི་བསོད་ནམས་ཀྱི་འབྲས་བུ་སྟེར་བ་ལ་ཕྱོགས་པ་དེ་ཅི་ཕྱིར་འདོར་ཏེ། རང་གི་འབྲས་བུ་མ་བྱིན་ཅིག་ཅེས་འདོར་རམ། དད་པ་ཅན་གྱི་སྦྱིན་པ་པོ་དང་སྦྱིན་བདག་འདོར་རམ། དད་པའི་རྒྱུ་རང་གི་ཡོན་ཏན་འདོར་རམ། རྫས་རྙེད་པར་གྱུར་ཀྱང་མི་འཛིན་ཏེ་མི་ལེན་ནམ། རྣམ་པ་གང་གིས་ཁྱོད་ཁྲོ་བར་མི་བྱེད་ཅིང་མགུ་བར་འགྱུར་བའི་རྒྱུ་གང་ཡིན་སྨྲོས་ཤིག། བསོད་ནམས་སོགས་འདོར་མི་ནུས་ལ། རྙེད་པ་མ་བླངས་ཀྱང་བདག་ལ་ཕན་པ་མེད་ཀྱི། བདག་ལ་རྙེད་བཀུར་མེད་པའི་ཚེ་གཞན་ལའང་མ་བྱུང་ན་མགུ་བའི་རྒྱུའོ།། ཞེ་ན། ཁྱོད་ནི། རྙེད་བཀུར་མི་འབྱུང་བའི་རྒྱུ་རང་གིས་སྡིག་པ་བྱས་པ་ལ་མྱ་ངན་མེད་པར་མ་ཟད་ཀྱི། རྙེད་པ་དང་བདེ་བ་འབྱུང་བའི་རྒྱུ་བསོད་ནམས་བྱས་པའི་སེམས་ཅན་གཞན་དག་དང་ལྷན་ཅིག་འགྲན་པར་བྱེད་པར་འདོད་དམ་སྟེ། འགྲན་པར་མི་རིགས་པས་འགྲན་ན་བསོད་ནམས་ལ་འགྲན་པར་བྱའོ།། བོད་ཀྱི་བླ་མ་དག། གཞན་ལ་རྙེད་བཀུར་བྱུང་བ་ལ་ཁྲོས་པས་རང་གི་བསོད་ནམས་སོགས་གསུམ་པོ་དོར་ནས་རྙེད་ངརྒྱུ་མི་འཛིན་པ་ལ་ཁྲོ་བར་རིགས་ཞེས་འཆད་དོ།། 




༼ ༢ ༽ འདོད་པའི་གེགས་བྱེད་པ་ལ་ཁྲོ་བ་དགག་པ།
༼ ༡ ༽ དགྲ་ལ་ཉེས་པའི་གེགས་བྱེད་པ་ལ་ཁྲོ་བ་དགག་པ།
གཉིས་པ་ལ། དགྲ་ལ་ཉེས་པའི་དང་། བདག་དང་བདག་གི་བཤེས་ལ་ལེགས་པའི་གེགས་བྱེད་པ་ལ་ཁྲོ་བ་དགག་པ་གཉིས་ཀྱི་དང་པོ་ལ། དགྲ་ལ་ཉེས་པ་བྱུང་བས་དགའ་བའི་རྒྱུ་མཚན་མེད། འདོད་པ་ཙམ་གྱིས་དེ་ལ་མི་གནོད། གནོད་ན་རང་ཕུང་བར་བསྟན་པ་དང་གསུམ་གྱི་དང་པོ་ནི། གལ་ཏེ་འདིས་བདག་གི་དགྲ་བོ་ལ་མི་འདོད་པ་བཞི་འབྱུང་བའི་གེགས་བྱས་པས། དེ་ལ་ཁྲོའོ། ཞེ་ན། གལ་ཏེ་ཁྱོད་ཀྱི་དགྲ་ཞིག་མི་དགའ་བ་སྟེ། མི་འདོད་པ་བྱུང་ཞིང་སྐྱེས་ན། དེ་ལ་ཁྱོད་དགའ་རྒྱུ་ཅི་ཞིག་ཡོད་དེ། ཁྱོད་ལ་ཕན་པ་མེད་པའི་ཕྱིར་རོ།། 
གཉིས་པ་ནི། བདག་གིས་སྨད་པས་དེ་མ་དགའ་བ་ཡིན་པས་འདོད་པ་གྲུབ་བོ།། ཞེ་ན། ཁྱོད་ཀྱི་ཡིད་སྨོན་ཏེ། འདོད་པ་ཙམ་གྱིས་ནི་དགྲ་དེ་ལ་གནོད་པའི་རྒྱུར་མི་འགྱུར་ཏེ། ཙམ་ནི། སྔོན་གྱི་ལས་སེལ་བ་སྟེ། གནོད་པ་ནི། ལས་ལས་བྱུང་བའི་ཕྱིར་རོ།། 
གསུམ་པ་ནི། ལས་མེད་ན། ཁྱོད་ཀྱི་འདོད་པས་གནོད་པ་མི་འབྱུང་བར་མ་ཟད། འོན་ཏེ་ཁྱོད་ཀྱི་འདོད་པ་ཁོ་ནས་དགྲ་ལ་དུཿཁ་དེ་གྲུབ་ནའང་། གཞན་དུཿཁ་བ་དེ་ལ་ཁྱོད་དགའ་བ་སྟེ། བདེ་རྒྱུ་ཅི་ཞིག་ཡོད་དེ། དགོས་པ་མེད་པའི་ཕྱིར་རོ།། གལ་ཏེ་དགྲ་སྡུག་ན་ཡིད་སྨོན་གྲུབ་པས་བདག་འཚེངས་པ་སྟེ། དོན་ཡོད་པར་འགྱུར་རོ།། ཞེ་ན། ངན་སེམས་དེ་ལས་ཕུང་བ་སྟེ། དོན་ནམ་འབྲས་བུ་མེད་པ་གཞན་ཅི་ཞིག་ཡོད་དེ་མེད་ཀྱི། འདི་ཉིད་ཕུང་པ་ཆེན་པོའོ།། དེའི་ཅིའི་ཕྱིར་ཞེ་ན། ཉོན་མོངས་པ་ཉིད་མཆིལ་པ་འདེབས་པར་བྱེད་པས་ན། ཉ་པ་ཡིན་ལ། དེས་བཏབ་པའི་གཞན་ཕུང་ན་རུང་སྙམ་པའི་ངན་སེམས་དེ་ནི་སྐུད་པའི་སྣ་ལ་ལྕགས་ཀྱུ་ཤ་དང་བཅས་པ་བཏགས་པའི་མཆིལ་པ་འདི་ནི། ཆེར་འཇིགས་པས་མི་བཟོད་པའམ་གཟེ་བ་སྟེ། དེས་བསོད་ནམས་ཀྱི་ཆུ་བོ་ནས་བདེ་འགྲོ་ཉ་དང་འདྲ་བ་ཁྱོད་བཟུང་ནས་དམྱལ་བའི་སྲུང་མ་གཤིན་རྗེའི་སྐྱེས་བུས་དྲངས་ཏེ། ཁ་ཆུང་ལ་གསུས་པ་ཆེ་བའི་དམྱལ་བའི་བུམ་པར་བཅུག་སྟེ་འཚེད་པའི་དུཿ་ཁ་མྱོང་བར་ངེས་སོ།
༼ ༢ ༽ བདག་དང་བདག་གི་བཤེས་ལ་ལེགས་པའི་གེགས་བྱེད་པ་ལ་ཁྲོ་བ་དགག་པ།
༼ ༡ ༽འཇིག་རྟེན་པའི་འདོད་པའི་ཆོས་ཀྱི་གེགས་བྱེད་པ་ལ་ཁྲོ་བ་དགག་པ།
གཉིས་པ་ལ། འཇིག་རྟེན་གྱི་འདོད་པའི་ཆོས་ཀྱི་དང་། བསོད་ནམས་ཀྱི་ཆོས་ཀྱི་གེགས་བྱེད་པ་ལ་ཁྲོ་བ་དགག་པ་གཉིས་ཀྱི་དང་པོ་ལ། བསྟོད་གྲགས་འགོག་པ་གནོད་བྱེད་མ་ཡིན་པས་དང༌། ཕན་འདོགས་བྱེད་ཡིན་པས་ཁྲོ་བར་མི་རིགས་པ་དང་གཉིས་ཀྱི་དང་པོ་ལ། བསྟོད་གྲགས་ལ་རང་དོན་མེད་པར་བསྟན་པ་དང་དེ་ལ་དོན་ཡོད་པར་སེམས་པ་བྱིས་པའི་སྤྱོད་པར་བསྟན་པ་དང་གཉིས་ཀྱི་དང་པོ་ནི། འདི་བདག་གི་བསྟོད་གྲགས་དང་རྙེད་པའི་གེགས་བྱེད་པས་ཁྲོའོ།། ཞེ་ན་དོན་ལྔ་ནི་མཁས་པ་རྣམས་སྐྱེས་བུའི་དོན་དུ་འདོད་དེ། བསོད་ནམས་དང་། ཚེ་འཕེལ་བ་དང༌། སྟོབས་འཕེལ་བ་དང་།
ནད་མེད་པ་དང༌། ལུས་བདེ་བ་རྣམས་ཡིན་པ་ལས། བསྟོད་པ་དང་སྙན་པར་གྲགས་པའི་རིམ་གྲོ་སྟེ། བཀུར་སྟི་ནི། བསོད་ནམས་ཏེ། དགེ་བར་མི་འགྱུར། འདིར་ཚེ་འཕེལ་བར་མི་འགྱུར། བདག་གི་ལུས་ཀྱི་སྟོབས་འཕེལ་བར་མི་འགྱུར། ནད་མེད་པར་མི་འགྱུར། ལུས་བདེ་བ་ཐོབ་པར་ཡང་མི་འགྱུར་རོ།། ཡང་གི་སྒྲ་ནི། ཕན་ཚུན་སྡུད་པའོ།། བདག་ནི་རང་དོན་ཤེས་པ་སྟེ། མཁས་པའི་བློ་དང་ལྡན་པར་གྱུར་ན། བསྟོད་གྲགས་དེ་ལ་རང་དོན་ལྔ་པོ་ཅི་ཞིག་ཡོད་དེ། མེད་དོ།། དེ་དག་མེད་ཀྱང་ཡིད་བདེ་བར་འགྱུར་བས་དོན་མེད་པར་ངེས་པར་མི་གཟུང་ངོ༌།། ཞེ་ན། ཡིད་བདེ་བ་ཙམ་འབའ་ཞིག་
འདོད་ན་ནི། རྒྱན་པོ་སྟེ། ཆོ་ལོ་རྩེ་བ་དང་། སོགས་ཀྱི་སྒྲས་བུད་མེད་དང་། ཆང་ཡང་བསྟེན་པར་བྱ། དགོས་པར་འགྱུར་རོ།། ཆོས་ཐོས་པས་ཡིད་བདེ་བ་ཡང་ཡོད་མོད་ཀྱི། དེ་ནི་བསོད་ནམས་ཀྱི་ནང་དུ་འདུས་པས་སྐྱོན་མེད་དོ།། 
གཉིས་པ་ལ། དོན་མེད་ཀྱི་ཚིག་སྐམ་ལ་ཞེན་པ་བྱིས་པའི་སྤྱོད་པར་བསྟན། དེའི་རྒྱུ་མཚན་རིགས་པས་བརྟགས་ནས་བཤད། དོན་བསྡུ་བ་དང་གསུམ་གྱི་དང་པོ་ནི། རྨོངས་པ་ཁ་ཅིག། རང་ལ་ཡོན་ཏན་མེད་ཀྱང་སློང་མོ་པས་ཉི་ཟླ་དང་བརྒྱ་བྱིན་ལ་སོགས་པའི་ཡོན་ཏན་གྱིས་བསྟོད་པ་ན། དགའ་བའི་བཞིན་གྱིས་གྲགས་པ་དོན་དུ་གཉེར་བས་རྟ་གླང་ལ་སོགས་པའི་ནོར་གཏོང་ཞིང་། དཔའ་བོ་ཞེས་གྲགས་པའི་དོན་དུ་གཡུལ་དུ་ཞུགས་ཏེ་བདག་ཉིད་ཀྱང་ནི་བསོད་པར་བྱེད་དེ། དེ་ལ་དོན་དམ་པར་དོན་མེད་དེ།གཏོང་ཕོད་དོ།། དཔའ་བོའོ་ཞེས་གྲགས་པའི་ཚིག་འབྲས་བུའི་ཡི་གེ་རྣམས་ཀྱིས་ཅི་
ཞིག་བྱ་སྟེ། བཟའ་ཞིང་མུར་དུ་རུང་ངམ། གྲགས་པའི་དོན་དུ་ཤི་ན། གྲགས་པ་ཐོས་པ་ལས་བྱུང་བའི་བདེ་བ་དེ་ཀོ་སུ་ལ་བདེ་སྟེ། སུའི་བདེ་བ་ཡིན། དེས་ན་གྲགས་པ་ལ་ཞེན་པ་ནི། བྱིས་པ་རྩེད་མོ་ལ་ཞེན་པ་དང་འདྲ་སྟེ། དཔེར་ན། བྱིས་པ་ཁ་ཅིག་བྱེ་མའི་ཁང་བུ་བྱས་ཏེ་དགའ་ཞིང་རྩེ་བ་ན། འགའ་ཞིག་གི་དེ་རྡིབ་པར་གྱུར་པ་ན། ངའི་ཁང་པ་ཞིག་གོ་སྙམ་ནས་བྱིས་པ་རྣམས་ནི། ག་ཆད་པ་སྟེ། མཆོག་ཏུ་ཉམ་ཐག་པས་ངུ་ཞིང་ཆོ་ངེས་འདེབས་པ་དེ་བཞིན་དུ་བསྟོད་པ་དང་གྲགས་པ་ཉམས་ན། རང་གི་སེམས་ནི་དུཿཁ་ཞུགས་པས་བྱིས་པ་བཞིན་དུ་སྣང་སྟེ། དཔྱད་ན་ཅིའང་མ་ཉམས་པས་མྱ་ངན་མི་བྱའོ།། 
གཉིས་པ་ནི། རེ་ཞིག་རིམ་པ་ཅན་དུ་སྟེན་པ་སྟེ། དང་པོར་བསྟོད་གྲགས་ཀྱི་སྒྲ་ནི། ཕྱིའི་དོན་སེམས་མེད་བེམ་པོ་ཡིན་པའི་ཕྱིར་སྒྲ་དེ་བདག་ལ་བསྟོད་སེམས་ཏེ། བསྟོད་པར་བྱའོ་སྙམ་པའི་བསམ་པ་ཡོང་མི་སྲིད་དེ། མི་འབྱུང་བས་སྒྲ་ལ་དགའ་བར་མི་རིགས་སོ།། འོན་ཏེ་བདག་ལ་བསྟོད་པ་བྱེད་མཁན་གྱི་གང་ཟག་གཞན་དགའོ།། ཞེས་གྲགས་པའང་ཞེས་པ་ནི། སྔར་དུ་མ་ཟད་འདིའང་དོན་མེད་དོ་ཞེས་སྟོན་པའོ།། གཞན་དགའ་དེ་ནི། བདག་གི་དགའ་བའི་རྒྱུ་ཡིན། གྲང་ནི། ཞེས་པའོ།། ཞེས་སམ། རྒྱུ་ཡིན་ལ་རག་ན་ཞེས་པའོ།། འདིའང་འབྲེལ་མེད་དེ། ཧི་སྟེ། གང་གི་ཕྱིར་སེམས་ཅན་གཞན་ལ་དགའ་བའམ། དེར་མ་ཟད་ཡང་ན་བདག་ལ་དགའ་བ་ཡང་རུང་སྟེ། གཞན་གྱི་རྒྱུད་ལ་ཡོད་པའི་བདག་ལ་དགའ་བས་བདག་ལ་ཅི་ཞིག་ཕན་ཏེ་ཅུང་ཟད་ཀྱང་མི་ཕན་ཏེ། གཞན་རྒྱུད་ཀྱི་དགའ་བའི་བདེ་བ་དེ་ནི་བསྟོད་པ་བྱེད་མཁན་གྱི་གང་ཟག་དེ་ཉིད་ཀྱི་ཡིན་གྱི། བདག་གི་མ་ཡིན་པའི་ཕྱིར་དང་། གཟུགས་ཅན་མིན་པས་བགོ་རུ་མི་རུང་བས་བདག་གིས་དེ་ལ་བདེ་བའི་ཆ་ཤས་ཅུང་ཟད་ཀྱང་མི་ཐོབ་པའི་ཕྱིར་རོ།། གལ་ཏེ་བྱང་སེམས་ནི། གཞན་བདེ་བས་བདག་བདེ་བའི་ཕྱིར་བསྟོད་མཁན་དེ་བདེ་བས་བདག་བདེའོ།། ཞེ་ན། སེམས་ཅན་ཀུན་ལའང་བདག་གིས་དེ་བཞིན་དུ་བྱ་དགོས་ན། རྒྱུ་མཚན་ཅིའི་ཕྱིར་བསྟོད་བྱེད་དེ་གཞན་དགྲ་ལ་དགའ་བའི་མངོན་པར་དང་བའི་སྒོ་ནས་དགའ་བའི་བདེ་བར་གྱུར་ན། བདག་མི་བདེ་བ་སྟེ། མི་དགའ་བར་འགལ་ལོ།། 
གསུམ་པ་ནི། ཚིག་ཙམ་ཡིན་གྱི། རྒྱུ་མཚན་གཞན་མེད་པ་དེ་བས་ན། བདག་ནི་བསྟོད་དོ་ཞེས་རྟོག་པས་བཏགས་ནས་རང་གི་དགའ་བ་སྐྱེ་བར་འགྱུར་གྱི། གཞན་བདེ་བ་ལ་དགའ་བར་མི་འགྱུར་ལ། དེར་མ་ཟད་དེ་ལ་རང་ཡང་སྔར་བསྟན་པ་དེ་ལྟར་མི་འཐད་ཅིང་འབྲེལ་པ་མེད་པས་བྱིས་པའི་སྤྱོད་པ་སྟེ་རྩེད་མོ་ཁོ་ན་སྟེ། འབའ་ཞིག་ཏུ་ཟད་དོ།།
གཉིས་པ་ལ། བསྟོད་གྲགས་འགོག་པ་ངན་འགྲོ་སྲུང་བྱེད་དང་། ཐར་པ་སྒྲུབ་བྱེད་ཡིན་པས་ཁྲོ་བར་མི་རིགས་པ་གཉིས་ཀྱི་དང་པོ་ནི། བསྟོད་པ་དང་། སོགས་ཀྱི་སྒྲས་གྲགས་པ་ནི། བདག་ནི། དགེ་བ་ལས་སེམས་གཡེང་བར་བྱེད། དཔེ་ཁ་ཅིག་ལས། བདག་ལེགས་པ་དང་ཞེས་པ་ལྟར་ན། ལེགས་པ་སྟེ། དགེ་བའི་ཕྱོགས་ཡོངས་སུ་སྐྱོང་བ་དང་། འཁོར་བའི་དུ༔ཁ་ལ་སྒོ་ཁའང་དེས་འཇིག་པར་བྱེད་ལ། དེར་མ་ཟད་ཡོན་ཏན་ལྡན་པའི་གང་ཟག་ལའང་དེའི་ཡོན་ཏན་ལ་མི་བཟོད་པའི་ཕྲག་དོག་དང༌། དེའི་རྙེད་བཀུར་ལ་སོགས་ཕུན་སུམ་ཚོགས་པ་ལའང་འཇིག་པ་སྟེ། ཁྲོ་བར་བྱེད་དོ།། བསྟོད་སོགས་ལ་ཉེས་པ་མང་པོ་འབྱུང་བ་དེའི་ཕྱིར་བཟློག་གི་བསྟོད་པ་དང་། སོགས་ཀྱི་སྒྲས་གྲགས་པ་ནི། གང་ཞིག་པ་སྟེ་དགག་པར་བྱ་བའི་ཕྱིར་དགྲ་བོ་གང་དག་ཉེ་བར་
གནས་པ་སྟེ། འབད་པ་བྱེད་པ་དེ་དག་བདག་ནི་ངན་སོང་དམྱལ་བ་ལ་སོགས་སུ་ལྟུང་བ་བསྲུང་བའི་ཕྱིར་ཞུགས་ཤིང་བརྩོན་པར་བྱེད་པ་མ་ཡིན་ནམ་སྟེ། ཡིན་པས་ཁོང་ཁྲོ་བར་མི་རིགས་སོ།། 
གཉིས་པ་ནི། བདག་ནི་འཁོར་བ་ལས་གྲོལ་བའི་ཐར་པ་དོན་དུ་གཉེར་བ་ལ་རྙེད་པ་དང༌། བཀུར་སྟི་ཆགས་གནས་ཡིན་པས་འཁོར་བར་འཆིང་བྱེད་དེ་མི་དགོས་སོ།། དགྲ་བོ་གང་དག་བདག་འཁོར་བར་རྙེད་བཀུར་གྱིས་བཅིངས་པ་ལས་གྲོལ་བར་བྱེད་པ་དགེ་བའི་བཤེས་གཉེན་གྱི་བྱ་བ་བྱེད་པ་དེ་ལ་བདག་ནི་ཇི་ལྟར་ཁྲོ་སྟེ། ཁྲོ་བར་མི་རིགས་ཏེ། ཇི་ལྟར་མི་རིགས་ཤེ་ན། བདག་ནི་རྙེད་བཀུར་ལ་ཞེན་པས་འཁོར་བའི་དུ་ཁའི་བཙོན་རར་འཇུག་འདོད་པ་ལ་སངས་རྒྱས་ཀྱི་མཐུ་ཆེན་པོས་བྱིན་གྱིས་བརླབས་པ་བཞིན་དུ་དུཿཁའི་བཙོན་ཁང་དུ་མི་གཏོང་བའི་སྒོ་འཕར་ཏེ། སྒོ་གླེགས་ཉིད་དུ་གྱུར་པ་སྟེ། སོན་པའི་སྐྱེས་བུ་དམ་པ་གང་ཡིན་པ་དེ་ལ་བདག་ནི་ཇི་ལྟར་ཁྲོ་སྟེ། ཞེ་སྡང་མི་རིགས་སོ།། 




༼ ༢ ༽ བསོད་ནམས་ཀྱི་ཆོས་ཀྱི་གེགས་བྱེད་པ་ལ་ཁྲོ་བ་དགག་པ།
 ༡. ཁྲོ་བ་བསོད་ནམས་ཀྱི་གེགས་སུ་བསྟན་པ།
གཉིས་པ་ལ། ཁྲོ་བ་བསོད་ནམས་ཀྱི་གེགས་སུ་བསྟན། གནོད་བྱེད་བསོད་ནམས་ཀྱི་རྒྱུར་བསྟན་པ་གཉིས་ཀྱི་དང་པོ་ནི། བསྟོད་གྲགས་ཉམས་པ་ལ་མི་ཁྲོ་ཡང་དགྲ་བོ་འདི་ནི་བསོད་ནམས་ཀྱི་གེགས་བྱེད་དོ་ཞེས་ཡིད་ལ་བཞག་ནས་བསོད་ནམས་ཀྱི་གེགས་བྱེད་པ་འདི་ལ་ཁྲོ་བར་རིགས་པ་མ་ཡིན་ཏེ། བཟོད་པ་དང་མཚུངས་པའི་དཀའ་ཐུབ་སྟེ། ལེགས་སྤྱད་ཡོད་པ་མིན་ཏེ། དགེ་བ་ཐམས་ཅད་ཀྱི་རྒྱུ་ཡིན་པའི་ཕྱིར། བདག་ནི། བཟོད་པ་དེ་ལ་འབད་རྩོལ་གྱིས་ཉེ་བར་མི་གནས་སམ། བསོད་ནམས་ཀྱི་གེགས་བྱེད་པ་ལྟ་བུའི་དོར་གྱིས་བསོད་ནམས་ཀྱི་རྒྱུར་ཉེ་བར་གནས་པ་དེ་ལ་བདག་ནི་རང་གི་མ་རིག་པའི་སྐྱོན་གྱིས་གེགས་བྱེད་འདི་ལ་བཟོད་ཅིང་སྲན་པར་མི་བྱེད་ན། གཞན་བཟོད་པའི་བསོད་ནམས་ཀྱི་རྒྱུར་ཉེ་བར་གནས་པ་འདི་ལ་གེགས་སུ་འདུ་ཤེས་པའི་སྒོ་ནས་བདག་ཉིད་གེགས་བྱེད་པར་ཟད་དོ།། 
 ༢. གནོད་བྱེད་བསོད་ནམས་ཀྱི་རྒྱུར་བསྟན་པ།
༡. གནོད་བྱེད་བསོད་ནམས་ཀྱི་གེགས་མ་ཡིན་པས་ཁྲོ་བར་མི་བྱ་བ།
གཉིས་པ་ལ། གནོད་བྱེད་བསོད་ནམས་ཀྱི་གེགས་མ་ཡིན་པས་ཁྲོ་བར་མི་བྱ། བསོད་ནམས་ཀྱི་རྒྱུ་ཡིན་པས་དགའ་ཞིང་གུས་པར་བྱ་བ་གཉིས་ཀྱི་དང་པོ་ནི། གལ་ཏེ་བསོད་ནམས་ཀྱི་གེགས་བྱེད་ཡིན་ན། རྒྱུར་འགལ་ལོ།། ཞེ་ན། སྤྱིར་དངོས་པོ་གང་འབྲས་བུར་འདོད་པ་གང་ཞིག །རྒྱུར་འདོད་པ་གང་མེད་ན་མི་འབྱུང་བའི་ལྡོག་པ་ངེས་ལ། རྒྱུར་འདོད་པ་གང་ཞིག་ཡོད་ན་འབྲས་བུའི་དངོས་པོ་དེ་ཡོད་པར་གྱུར་པའི་རྗེས་སུ་འགྲོ་ལྡོག་བྱས་པར་ངེས་པའི་དངོས་པོ་དེ་ཉིད་དོན་གཞན་རྗེས་སུ་འགྲོ་ལྡོག་བྱེད་པ་པོ་དེའི་རྒྱུ་ཡིན་ཏེ། མེ་དུ་བའི་རྒྱུ་ཡིན་པ་བཞིན་ནོ།། གནོད་བྱེད་ཀྱང་གནོད་པ་ལ་མི་མཇེད་པའི་བཟོད་པའི་དོན་གཞན་ཡོད་མེད་རྗེས་སུ་འགྲོ་ལྡོག་བྱ་ས་ཡིན་ནོ།། དེ་ལྟར་བཟོད་པའི་རྒྱུ་ཡིན་ན། དེ་ལ་ཅི་ཇི་ལྟར་གེགས་ཞེས་བརྗོད་པར་བྱ་སྟེ། གེགས་སུ་འགལ་ཏེ། དཔེར་ན། སྦྱིན་བདག་འགའ་ཞིག་སྦྱིན་པ་བྱེད་པའི་དུས་སུ་ཕྱིན་པའི་སློང་མོ་བ་སློང་བར་བྱེད་པས་སྦྱིན་པའི་གེགས་བྱས་པ་ཡོད་པ་མ་ཡིན་ལ། རབ་ཏུ་འབྱུང་བར་འདོད་པ་ལ་རབ་ཏུ་འབྱིན་པར་བྱེད་པའི་མཁན་སློབ་རྙེད་པའམ་ཕྲད་པར་གྱུར་པ་དེ་རབ་བྱུང་གི་སྡོམ་པ་ལེན་པའི་གེགས་ཞེས་བྱར་མི་རུང་སྟེ། དེ་ཉིད་རྒྱུ་ཡིན་པའི་ཕྱིར་རོ།། 
གཉིས་པ་ལ། སེམས་ཅན་རང་གི་ཡོན་ཏན་གྱིས་དང་། སྟོན་པ་སངས་རྒྱས་ལ་དད་པས་དང༌། སངས་རྒྱས་མཉེས་པ་སོགས་དོན་དུ་མ་འགྲུབ་པས་དང་། གནོད་ན་ཉེས་དམིགས་ཆེ་བས་གུས་པར་བྱ་བ་དང་། གུས་པར་བྱས་པའི་འབྲས་བུ་དང་ལྔའི་དང་པོ་ལ། ཁྱད་པར་བཟོད་པའི་དང༌། སྤྱིར་བསོད་ནམས་ཀྱི་རྒྱུ་ཡིན་པས་གུས་པར་བྱ་བ་གཉིས་ཀྱི་དང་པོ་ལ། བཟོད་པའི་རྒྱུ་དཀོན་པ་འགྲུབ་པས་དགའ་བས་མཆོད། མཆོད་བྱ་མིན་པའི་རྩོད་པ་སྤང་བ་གཉིས་ཀྱི་དང་པོ་ནི། འཇིག་རྟེན་ན་ནི་བསོད་ནམས་དམན་པའི་དབུལ་པོ་མང་བས་སློང་བ་མོད་པ་སྟེ། རྙེད་སླ་བ་ཡིན་ཏེ། བྱིན་པ་ཙམ་གྱིས་འདུ་བ་ཡིན་པའི་ཕྱིར་རོ།། གནོད་པར་བྱེད་པ་ནི། དཀོན་པ་སྟེ། དེའི་རྒྱུ་མཚན། འདི་ལྟར་ཏེ། གང་གི་ཕྱིར་ཕ་རོལ་ལ་གནོད་པ་མ་བྱས་ན། བདག་ལ་འགའ་ཡང་གནོད་པ་མི་བྱེད་དོ།། དཀོན་ལ་ཕན་འདོགས་ཆེ་བ་དེ་བས་ན། ངལ་བ་སྟེ། འབད་པའི་དཀའ་སྤྱད་ཀྱིས་མ་བསྒྲུབས་པའི་ཁྱིམ་དུ་རིན་པོ་ཆེའི་གཏེར་བྱུང་བ་ལ་དགའ་བ་ལྟར། བྱང་ཆུབ་སྤྱོད་པ་སངས་རྒྱས་ཀྱི་རྒྱུ་བཟོད་པ་སྒྲུབ་པའི་གྲོགས་སུ་གྱུར་པའི་ཕྱིར་བདག་གིས་དགྲ་ལ་དགའ་ཞིང་གུས་པས་མཆོད་པར་བྱའོ།། བཟོད་པའི་རྐྱེན་དགྲར་སྣང་བ་འདི་དང་། བདག་གིས་བཟོད་པ་བསྒྲུབས་པ་ཡིན་པ་དེའི་ཕྱིར་བསྒྲུབ་པའི་ཕྱིར་གྲོགས་བྱས་ཤིང་བསྟེན་པའི་བཟོད་པའི་འབྲས་བུ་བསོད་ནམས་ཐོབ་པའམ། ཆོས་ཁོང་དུ་ཆུད་ཅིང་རྟོགས་པ་ཆོས་ཀྱི་བདུད་རྩི་འདི་གནོད་བྱེད་འདི་ལ་ཐོག་མར་ཕུད་བདར་བ་སྟེ། སྦྱིན་པར་བྱ་བར་འོས་ཏེ། དྲང་སྲོང་བཟོད་པར་སྨྲ་བའམ་རྒྱལ་པོ་བྱམས་པའི་སྟོབས་ཀྱིས་སྨོན་ལམ་བཏབ་པ་བཞིན་ནོ།། བདག་གིས་ཀྱང་གདབ་སྟེ། དེའི་རྒྱུ་མཚན།འདི་ལྟར་ཏེ། གང་གི་ཕྱིར་གནོད་བྱེད་དེ་ནི་བཟོད་པའི་རྒྱུ་ཡིན་ཏེ། བཟོད་པ་ནི། དེ་སྔོན་དུ་འགྲོ་བ་ཅན་ཡིན་པའི་ཕྱིར། སོ་ནམ་པས་སྟོན་ཐོག་གི་ཕུད་ཞིང་བདག་ལ་སྟེར་བར་རིགས་པ་བཞིན་ནོ།། 
གཉིས་པ་ནི། གལ་ཏེ་དགྲ་འདི་ལ་བྱང་སེམས་ཀྱིས་བཟོད་པ་སྒྲུབ་བོ་སྙམ་པའི་བསམ་པ་མེད་པའི་ཕྱིར་དགྲ་འདི་བཟོད་པའི་རྒྱུ་ཡིན་ཡང་མཆོད་བྱ་སྟེ། མཆོད་འོས་མིན་ནོ།། ཞེ་ན། དེ་ལྟར་ན། འགྲུབ་པའི་རྒྱུ་ནི་བསམ་མེད་པ།། ཞེས་རྒྱ་དཔེར་འབྱུང་བས། བསམ་པ་མེད་པ་སྟེ། དགོངས་པ་མི་མངའ་བའི་དགེ་བའམ་སངས་རྒྱས་འགྲུབ་པའི་རྒྱུར་རུང་བའི་དམ་པའི་ཆོས་གསུང་རབ་ཀྱང་ཅི་སྟེ་མཆོད་དེ། མཆོད་བྱ་མིན་པར་ཐལ། དགེ་བ་སྒྲུབ་པའི་བསམ་པ་མེད་པའི་ཕྱིར་རོ།། ཅི་སྟེ་ཆོས་ལ་ནི་གནོད་བསམ་ཡང་མེད་ལ་གལ་ཏེ་དགྲ་འདི་བདག་ལ་གནོད་པ་བྱ་བའི་བསམ་པ་ཡོད་པས་བསྙེན་བཀུར་གྱིས་མཆོད་བྱ་མིན་ནོ།། ཞེ་ན། གལ་ཏེ་སྨན་པ་བཟང་པོ་བཞིན་དུ་བདག་ལ་ཕན་བདེ་སྒྲུབ་པ་ལ་བརྩོན་པ་སྟེ་ཕྱོགས་པ་ཡིན་ན། དེ་དགའ་བའི་ཡུལ་ཡིན་པས་བདག་གི་བཟོད་པའང་ཇི་ལྟར་འགྲུབ་སྟེ། བཟོད་པ་ནི་གནོད་བྱེད་ལ་ཁྲོ་བ་བཟློག་པ་ཡིན་པའི་ཕྱིར་རོ།། ཕན་པར་བརྩོན་པ་ལ་བཟོད་པ་མི་རིགས་པ་དེ་
བས་སྡང་བ་སྟེ། མ་རུངས་པ་གནོད་པའི་སེམས་ཏེ། བསམ་པ་ལ་བརྟེན་ནས་བཟོད་པ་སྐྱེ་བས་ན། སྡང་བའི་བསམ་པ་ཅན་དེ་ཉིད་བཟོད་པ་འགྲུབ་པའི་རྒྱུ་ཡིན་པས་བཟོད་པ་སྒྲུབ་བསམ་མེད་ཀྱང་དམ་པའི་ཆོས་བཞིན་བདག་གིས་མཆོད་པར་འོས་སོ།། 
༢. བསོད་ནམས་ཀྱི་རྒྱུ་ཡིན་པས་དགའ་ཞིང་གུས་པར་བྱ་བ།
གཉིས་པ་ལ། སེམས་ཅན་དང༌། སངས་རྒྱས་བསོད་ནམས་ཀྱི་ཞིང་དུ་མཚུངས་པར་བསྟན། དེའི་རྒྱུ་མཚན་བསྟན་པ་གཉིས་ཀྱི་དང་པོ་ནི། ཚོགས་འབྱུང་ཞིང་འཕེལ་བའི་རྒྱུ་ཡིན་པས་སེམས་ཅན་གྱི་ཞིང་དང་། རྒྱལ་བ་སྟེ་སངས་རྒྱས་ཀྱང་བསོད་ནམས་ཀྱི་ཞིང་ཞེས་སམ། ཡང་ན། སེམས་ཅན་གྱི་ཞིང་ནི། རྒྱལ་བ་སྐྱེ་བའི་ཞིང་ཡིན་ནོ།། ཞེས་ཐུབ་པས་གསུངས་ཏེ། མདོ་(ཆོས་ཡང་དག་པར་སྡུད་པའི།)ལས། སེམས་ཅན་གྱི་ཞིང་ནི། བྱང་ཆུབ་སེམས་དཔའི་སངས་རྒྱས་ཀྱི་ཞིང་སྟེ། སངས་རྒྱས་ཀྱི་ཞིང་གང་ལས་སངས་རྒྱས་ཀྱི་ཆོས་རྣམས་ཐོབ་པར་འགྱུར་བ་དེ་ལ་ལོག་པར་སྒྲུབ་པར་མི་རིགས་སོ།། ཞེས་སོ།། དེའི་ཅིའི་ཕྱིར་ན། འདི་ལྟ་སྟེ། གང་གི་ཕྱིར་སེམས་ཅན་དང་རྒྱལ་བ་འདི་དག་རྗེས་སུ་མཐུན་པར་སྒྲུབ་པས་མགུ་བར་བྱས་པས་སྔར་གྱི་སངས་རྒྱས་མང་པོ་ཞིག་གིས་འཇིག་རྟེན་ལས་འདས་མ་འདས་ཐམས་ཅད་ཀྱི་ཡོན་ཏན་ཕུན་སུམ་ཚོགས་པའི་ཕ་རོལ་ཏུ་ཕྱིན་པ་ཐོབ་པའི་ཕྱིར་རོ།། 
གཉིས་པ་ལ། སངས་རྒྱས་ཀྱི་ཆོས་འགྲུབ་པའི་ཞིང་དུ་འདྲ་བས་གུས་པར་རིགས། བསམ་པའི་ཡོན་ཏན་མི་མཚུངས་པས་རྩོད་པ་སྤང་བ་གཉིས་ཀྱི་དང་པོ་ནི། སེམས་ཅན་ཡོན་ཏན་ཕུན་ཚོགས་ཀྱི་ཞིང་ཡིན་ཀྱང་སངས་རྒྱས་དང་མཉམ་པར་མི་རིགས་སོ།། ཞེ་ན། སེམས་ཅན་རྣམས་དང་རྒྱལ་བ་སངས་རྒྱས་གཉི་ག་ལས་ཀྱང་སངས་རྒྱས་ཀྱི་ཆོས་སྟོབས་དང་མི་འཇིགས་པ་ལ་སོགས་པ་འགྲུབ་པར་འདྲ་བ་ལས། རྒྱལ་བ་ལ་གུས་པར་བྱ་བ་ཡིན་པ་དེ་བཞིན་དུ་སེམས་ཅན་ལ་གུས་བྱ་མིན་པ་ཅིའི་ཚུལ་ཏེ་གུས་མི་གུས་ཀྱི་རིམ་པ་མི་རིགས་སོ།། 
གཉིས་པ་ལ། འབྲས་བུའི་ཆས་མཉམ་པར་བསྟན། ཆེ་བའི་ཡོན་ཏན་མི་མཉམ་པར་བསྟན། སངས་རྒྱས་ཀྱི་རྒྱུ་རུ་འདྲ་བས་སེམས་ཅན་མཆོད་བྱར་བསྟན་པ་གསུམ་གྱི་དང་པོ་ལ། འབྲས་བུ་བྱང་ཆུབ་འགྲུབ་པར་མཉམ་པར་མདོར་བསྟན། སོ་སོའི་ཐུན་མོང་མིན་པའི་ཡོན་ཏན་རྒྱས་པར་བཤད། སྐབས་ཀྱི་མཇུག་བསྡུ་བ་གསུམ་གྱི་དང་པོ་ནི། སེམས་ཅན་ཆགས་སྡང་གི་དྲི་མ་ཅན་དུ་གྱུར་པའི་ཕྱིར་སངས་རྒྱས་དང་མཉམ་པར་མི་རིགས་ཤེ་ན། རྒྱལ་བ་ནི། ཚོགས་གཉིས་དཔག་ཏུ་མེད་པས་བསྐྱེད་པས་བསམ་པའི་ཡོན་ཏན་ཏེ། བདག་ཉིད་ཆེན་པོ་མངའ་ཡང་དེའི་རང་བཞིན་གྱིས་སམ། དེ་ཡོད་པར་རང་གིས་མཚུངས་པ་མིན་གྱི། འོན་ཀྱང་འབྲས་བུ་བྱང་ཆུབ་བསྐྱེད་པའི་ནུས་པ་ལས་མཉམ་པ་ཡིན་ཏེ། བྱང་ཆུབ་བསྐྱེད་པའི་ནུས་པ་དེ་ནི། སངས་རྒྱས་དང་མཚུངས་པ་སྟེ། མཉམ་པའི་ཕྱིར་སེམས་ཅན་རྣམས་ལའང་སངས་རྒྱས་འགྲུབ་པའི་ཆེ་བའི་བདག་ཉིད་ཀྱི་ཡོན་ཏན་ཡོད་དེ། རྒྱུ་མཚན་དེའི་ཕྱིར་སེམས་ཅན་དེ་དག་རྒྱལ་བ་དང་ཞིང་མཉམ་པ་ཡིན་ནོ།། 
གཉིས་པ་ལ། སེམས་ཅན་ལ་བྱམས་པའི་སེམས་དང་ལྡན་པ་ལ་སྐྱེ་བོས་མཆོད་པ་གང་ཡིན་པ་དེ་ནི། སེམས་ཅན་གྱི་ཆེ་བའི་བདག་ཉིད་ཀྱི་ཡོན་ཏན་ཉིད་དེ། སེམས་ཅན་མེད་ན་བྱམས་པ་མེད་པའི་ཕྱིར། སངས་རྒྱས་ལ་དད་པའི་བསོད་ནམས་གང་ཡིན་པ་དེ་ནི། སངས་རྒྱས་ཀྱི་ཆེ་བའི་བདག་ཉིད་ཐུན་མོང་མ་ཡིན་པ་སྟེ། གཞན་ལ་དེ་འདྲའི་ཡོན་ཏན་མེད་པའི་ཕྱིར་རོ།། 
གསུམ་པ་ནི། སངས་རྒྱས་ཀྱི་ཡོན་ཏན་གྱི་ཆོས་འགྲུབ་པའི་ཆ་ཤས་ཡོད་པ་དེས་ན། སེམས་ཅན་དང་རྒྱལ་བ་དེ་དག་ཚོགས་ཀྱི་ཞིང་དུ་མཉམ་པར་འདོད་དོ།
གཉིས་པ་ནི། དོན་དམ་པར་ཡོན་ཏན་རིན་པོ་ཆེའི་འབྱུང་གནས་འདྲ་བར་གྱུར་པའི་རྒྱ་མཚོ་མཐའ་ཡས་ཤིང་མུ་མེད་པའི་ཆ་ཤས་དང་ལྡན་པའི་སངས་
རྒྱས་རྣམས་དང་། སེམས་ཅན་འགའ་ཡང་མི་མཉམ་སྟེ། མཉམ་ན་སངས་རྒྱས་སུ་ཐལ་བའི་ཕྱིར་རོ།། ཡོན་ཏན་གྱི་ཆེ་བ་ཉིད་གསལ་བར་སྟོན་པ་ནི། ཡོན་ཏན་རྣམས་ཀྱི།། མཆོག་སྟེ། སྙིང་པོའམ་གཙོ་བོ་ཚོགས་ཏེ། ཕུང་པོ་གཅིག་ཏུ་བྱས་པའི་སངས་རྒྱས་ཀྱི་ཡོན་ཏན་ཐམས་ཅད་ཡོད་པ་ལྟ་ཞོག། ཤས་ཏེ། ཕྱོགས་གཅིག་རྡུལ་ཕྲན་ཙམ་ཡང་སེམས་ཅན་འགའ་ཞིག་ལ་ཡོད་པར་སྣང་ན་སྡེ། མཐོང་ན་ཡང༌། ཡོན་ཏན་གྱི་ཆ་ཤས་ཡོད་པའི་སེམས་ཅན་དེ་ལ་མཆོད་པའི་དོན་དུ་ཁམས་གསུམ་སྟེ། འཇིག་རྟེན་གསུམ་དུ་བྱུང་བའི་རིན་པོ་ཆེ་ལ་སོགས་པ་རྣམས་ཕུལ་ཡང་ཆུང་བར་འགྱུར་གྱི། འཚམ་པ་མ་
ཡིན་ནོ།། 
གསུམ་པ་ནི། འོ་ན་སངས་རྒྱས་ལྟར་སེམས་ཅན་མཆོད་པར་བྱ་བར་འགལ་ཞེ་ན། སངས་རྒྱས་ཀྱི་ཆོས་ཀྱི་མཆོག་སྐྱེ་བའི་ཆ་ཤས་སེམས་ཅན་རྣམས་ལའང་ཡོད་པར་རིག་པར་བྱ་སྟེ། སངས་རྒྱས་ཀྱི་ཆོས་འགྲུབ་པ་འདི་ཙམ་དག་ནི། འདྲ་བར་ཆ་བསྟུན་ནས་སེམས་ཅན་མཆོད་པར་བྱ་བར་རིགས་པར་འགྱུར་རོ།། 
གཉིས་པ་ལ། སྟོན་པའི་དྲིན་ལན་དུ་དང༌། སྟོན་པ་མཉེས་པའི་ཐབས་སུ་དང་། སྟོན་པའི་བདག་ཉིད་ཡིན་པས་སེམས་ཅན་མགུ་བར་བྱ་བ་གསུམ་གྱི་དང་པོ་ལ། སེམས་ཅན་མགུ་བ་ལས་གཞན་གྱི་དྲིན་ལན་མི་ལོན་པར་བསྟན། གཞན་ཕན་གྱི་མཛད་པ་བདག་གིས་བསྒྲུབས་ན་དྲིན་ལན་ལོན་པར་བསྟན། དེས་ན་མཛད་པ་བཞིན་སེམས་ཅན་གྱི་བྲན་དུ་བྱ་བར་གདམས་པ་གསུམ་གྱི་དང་པོ་ནི། ལན་དུ་ཕན་འདོགས་པའི་ཚུལ་སྟོན་པ་གཞན་ཡང་མི་སླུ་བའམ། བཅོས་མ་མ་ཡིན་པས་གཡོ་མེད་པའི་གཉེན་དུ་གྱུར་ཅིང་སེམས་ཅན་ཚད་མེད་ལ་ཕན་པ་དཔག་ཏུ་མེད་པ་མཛད་པའི་སངས་རྒྱས་བྱང་སེམས་རྣམས་ལ་སེམས་ཅན་མགུ་བར་བྱ་བ་མ་གཏོགས་པ་ཐབས་གཞན་གང་ཞིག་གིས་ཕན་བཏགས་པའི་ལན་ལོན་པ་སྟེ། དྲིན་ལན་ཁྱེར་བར་འགྱུར་ཏེ་མི་འགྱུར་ཏེ། དེ་
དག་ལ་རང་དོན་སྒྲུབ་ཏུ་མེད་པའི་ཕྱིར་རོ།། 
གཉིས་པ་ནི། ཆེད་དུ་བྱ་བ་སེམས་ཅན་ལ་ཕན་བདེ་སྒྲུབ་པ་གང་གི་ཕྱིར་སྐུ་སྟེ། རྐང་ལག་དང༌། མགོ་དང་། མིག་ལ་སོགས་པ་སྦྱིན་པར་གཏོང་དང་། གཞན་གྱི་གནོད་པ་བསྐྱབ་པའི་དོན་དུ་རང་མནར་ཏེ། བདེ་བའི་སྐབས་མེད་པའི་དམྱལ་བར་འཇུག་པའི་སངས་རྒྱས་བྱང་སེམས་ལ་སེམས་ཅན་དེ་ལ་ཕན་བཏགས་ན་ལེགས་པ་བྱེད་པའི་ལན་ལོན་པར་འགྱུར་བས་ན། རྒྱུ་མཚན་དེ་བས་སེམས་ཅན་འདི་དག་གནོད་པ་ཆུང་ངུ་ལྟ་ཞོག། གནོད་པ་ཆེན་པོ་བྱེད་ན་ཡང་ཁྲོ་བར་མི་བྱ་སྟེ། ཐམས་ཅད་དེ་རྣམ་པ་དུ་མར་ལུས་ངག་ཡིད་གསུམ་གྱིས་བཟང་རྒུ་སྟེ། དགེ་བ་སྣ་ཚོགས་པ་ཞིག་ཏུ་སྤྱད་པར་བྱའོ།། 
ཡང་ན། བཟང་རྒུ་ཞིག་ཏུ་སྟེ། འདི་དག་ལ་ཕན་བདེ་སྣ་ཚོགས་བསྒྲུབ་པར་བྱའོ།། 
གསུམ་པ་ནི། རེ་ཞིག་རིམ་པ་སྟོན་པའམ་དཔྱོད་པ་སྟེ། བདག་གི་རྗེ་བོར་གྱུར་པ་སངས་རྒྱས་ཉིད་ཀྱང་ནི་སེམས་ཅན་གང་གདོན་གྱི་ཕྱིར་དངོས་པོ་གཞན་ལྟ་ཞོག། རང་གི་སྐུ་ལའང་མི་གཟིགས་ཏེ་མངོན་ཞེན་མེད་པར་རྩྭ་བཞིན་དུ་གཏོང་ན། སེམས་ཅན་རྗེ་བོ་ལྟ་བུར་གྱུར་པ་དེ་དང་དེ་ལ་རྨོངས་པ་བདག་གིས་ཇི་ལྟར་ན་ང་རྒྱལ་ཞིང་ཤེས་བཞིན་དུ་བྲན་གྱི་དངོས་པོ་མི་བྱ་སྟེ། བྲན་གྱིས་རྗེ་བོ་ལ་ང་རྒྱལ་བྱེད་པ་མི་རིགས་པ་བཞིན་ནོ།། 
གཉིས་པ་ལ། སེམས་ཅན་ལ་ཕན་གནོད་ཀྱིས་སྟོན་པ་མཉེས་མི་མཉེས་སུ་འགྱུར་བར་བསྟན། དེའི་རྒྱུ་མཚན་དཔེས་བསྟན། མི་མཉེས་པ་བྱས་པ་བཤགས་ཤིང་ཕྱིན་ཆད་བསྡམ་པ་གསུམ་གྱི་དང་པོ་ནི། བུ་སྡུག་པ་ལྟ་བུའི་སེམས་ཅན་གང་དག་སེམས་བདེ་བས་ཕ་ལྟ་བུའི་ཐུབ་པ་སངས་རྒྱས་རྣམས་དགྱེས་པ་སྟེ། མཉེས་པར་འགྱུར་ཞིང་། སེམས་ཅན་གང་ལ་གནོད་པ་བྱས་ན། མི་དགྱེས་པ་སྟེ། མི་མཉེས་པ་འབྱུང་བར་འགྱུར་རོ།། འོ་ན། ཉན་ཐོས་དགྲ་བཅོམ་པ་ལ་ཡང་ཙནྡན་དང་སྟེའུ་མཚུངས་པར་ཆགས་སྡང་མི་འབྱུང་བ་ལ། སངས་རྒྱས་དེ་འགལ་ལོ།། ཞེ་ན། ཆགས་སྡང་མེད་ཀྱང་སྨོན་ལམ་གྱི་མཐུས་དེ་ལྟར་སྣང་བ་འབྱུང་བས་སྐྱོན་མེད་ཅིང༌། བྱང་སེམས་ལ་ནི། དངོས་སུའང་འབྱུང་ངོ་།། སེམས་ཅན་དེ་དག་དགའ་བས་ཐུབ་དབང་ཀུན་དགྱེས་པར་འགྱུར་ཞིང་སེམས་ཅན་དེ་ལ་གནོད་པ་སྟེ། འཚེ་བ་བྱས་ན། ཐུབ་པ་ལ་གནོད་པ་བྱས་པར་འགྱུར་རོ།། 
གཉིས་པ་ནི། སེམས་ཅན་ལ་གནོད་པས་ཐུབ་པ་ལ་གནོད་པར་ཇི་ལྟར་འགྱུར་ཞེ་ན། ཇི་ལྟར་ཏེ། དཔེར་ན། སྐྱེས་བུའི་ལུས་ལ་ཀུན་ནས་ཏེ། ཡན་ལག་ཐམས་ཅད་ལ་ཁྱབ་པའི་མེ་འབར་བ་ན། འདོད་པའི་ཡོན་ཏན་ལྔ་པོ་ཀུན་གྱིས་ཀྱང་གང་ཟག་དེ་ཡིད་བདེ་བར་མི་འགྱུར་ལ། རྒྱ་དཔེའི་ཀྱང་གི་སྒྲས་ལུས་ཀྱང་བདེ་བར་མི་འགྱུར་ཏེ། སྲེག་པའི་དུཿཁ་དྲག་པོས་ནོན་པའི་ཕྱིར་རོ།། དཔེ་དེ་བཞིན་དུ་སེམས་ཅན་རྣམས་ལ་གནོད་པ་བྱས་པས་དེས་དུཿཁ་མྱོང་ན་ཡང་ཐུགས་རྗེའི་བདག་ཉིད་ཅན་གྱིས་སངས་རྒྱས་རྣམས་ཐུགས་དགྱེས་པ་སྟེ། ཡིད་བདེ་བའི་ཐབས་ཏེ། རྒྱུ་མེད་དོ།། 
གསུམ་པ་ནི། གང་གི་ཕྱིར་སེམས་ཅན་ལ་གནོད་པ་བྱས་ན། ཐུབ་པ་ལ་གནོད་པར་འགྱུར་བ་དེ་བས་ཏེ། དེའི་ཕྱིར་བདག་གིས་འགྲོ་བ་ལ་གནོད་པ་སྟེ། སྡུག་བསྔལ་བར་བྱས་པས་ཐུགས་རྗེ་ཆེན་པོ་མངའ་བའི་སངས་རྒྱས་ཀུན་མི་དགྱེས་པ་སྟེ། དུཿཁ་བར་བྱས་པའི་སྡིག་པ་གང་ཡིན་པ་དེ། དུས་དེ་རིང་ཐུགས་རྗེ་ཆེན་པོ་མངའ་བ་དེ་དག་གི་སྤྱན་སྔར་སོ་སོར་བཤགས་པར་བགྱི་ཡི། མི་དགྱེས་པ་ཐུགས་སྐྱོ་བའི་རྒྱུ་བྱས་པ་གང་ལགས་པ་དེ་ཐུབ་པ་རྣམས་ལ་བཟོད་པར་གསོལ། དེ་བཞིན་གཤེགས་པ་རྣམས་དགྱེས་པར་བགྱི་བའི་སླད་དུ་དེང་སྟེ། དེ་རིང་ཉིད་ནས་སངས་རྒྱས་ཀྱི་བཞེད་པ་བསྒྲུབ་པའི་ཕྱིར་ངེས་བརྟུལ་ནི། སྐད་དོད་ལས་བདག་ཉིད་ཀུན་གྱི་ཞེས་འབྱུང་སྟེ། ལུས་ངག་ཡིད་གསུམ་ཀུན་གྱིས་འཇིག་རྟེན་པ་རྣམས་ཀྱི་བྲན་དུ་ཁས་བླང་བར་བགྱིའོ།། འགྲོ་བ་འཇིག་རྟེན་པ་མང་པོའི་རྡོག་པ་སྟེ། རྐང་པས་བདག་གི་སྤྱི་བོར་འཚོག་པ་སྟེ། བརྡེག་གམ་འགུམ་པ་སྟེ། གསོད་ཀྱང་མི་བསྡོ་ཞིང་གུས་པར་བགྱི་ཡི། འཇིག་རྟེན་མགོན་པོ་དགྱེས་པར་མཛོད་ཅིག། 
གསུམ་པ་ནི། འགྲོ་བ་སྟེ། སེམས་ཅན་འདི་རྣམས་ཀུན་ཏེ། འགའ་ཙམ་མ་ཡིན་པ་ཐམས་ཅད་ཐུགས་རྗེའི་བདག་ཉིད་ཅན་གྱི་སངས་རྒྱས་དེས་བདག་གཞན་མཉམ་པའམ་བརྗེ་བའི་སྒོ་ནས་བདག་ཏུ་མཛད་པ་འདི་ལ་ཐེ་ཚོམ་མེད་དེ། གཞན་དུ་ན་འཚང་རྒྱ་བ་མི་སྲིད་པའི་ཕྱིར་རོ།། དེས་ན་སེམས་ཅན་གྱི་ངོ་བོར་མཐོང་བ་འདི་དག་ཉིད་མགོན་པོ་སངས་རྒྱས་དེའི་བདག་ཉིད་ཁོ་ན་ཡིན་པ་ལ། དེ་ལ་རྨོངས་ནས་ཅིའི་ཕྱིར་གུས་པར་མི་བྱེད་དེ། གུས་པར་རིགས་སོ།། 
གསུམ་པ་ནི། སྔར་བཤད་པའི་རིགས་པས་སེམས་ཅན་མགུ་བར་བྱ་བ་འདི་ཉིད་དེ་བཞིན་གཤེགས་པ་ཐུགས་མཉེས་ཤིང་རངས་པར་བྱེད་པ་ཡིན་ལ། རང་གི་དོན་སངས་རྒྱས་དང་། དེའི་རྒྱུ་ཚོགས་གཉིས་ཡང་དག་པར་སྒྲུབ་པའང་འདི་ཉིད་དེ། ཁོ་ནའོ། འཇིག་རྟེན་གྱི་སྡུག་བསྔལ་སེལ་བ་ཡང་འདི་ཁོ་ན་ཉིད་དེ། དེས་བྱས་པའི་གནོད་པ་ལ་བཟོད་པ་བྱས་པས་དེ་དག་མོས་པས་ལམ་ལ་སྦྱོར་བའི་ཕྱིར་རོ།། རྒྱུ་མཚན་དེ་ལྟས་ཏེ། དེའི་ཕྱིར་བསྒྲུབ་བྱ་གསུམ་ག་སྒྲུབ་བྱེད་སེམས་ཅན་མགུ་བ་འདི་ཉིད་བདག་གིས་རྟག་ཏུ་སྟེ། ངེས་པར་སྤྱད་པར་བྱ། རྟག་ཏུ་ནི། རྒྱ་དཔེ་ཁ་ཅིག་ལས་བརྟུལ་ཞུགས་ཞེས་པ་ལྟར་ན། བརྟུལ་ཞུགས་ཀྱང་འདི་ཁོ་ན་ཡིན་པས་སྤྱད་དོ་ཞེས་པའོ།། 
བཞི་པ་ལ། ཉེས་དམིགས་དཔེས་བསྟན་ཏེ་མགུ་བར་བྱ་བ་དང་། དཔེ་བས་ལྷག་པའི་ཉེས་དམིགས་དང་ཕན་ཡོན་བསྟན་པ་གཉིས་ཀྱི་དང་པོ་ནི། དཔེར་ན། རྒྱལ་པོའི་མི་འགའ་ཞིག་སྟེ་གཅིག་པུ་ཡང་གྲོང་ཁྱེར་དང་། གྲོང་དང་། ཚོང་རྡལ་ན་གནས་སྐྱེ་བོ་མང་པོ་སྟེ། ཚོགས་པ་ཆེན་པོ་ལ་གནོད་པ་སྟེ། རབ་ཏུ་འཇོམས་པར་བྱེད་ཀྱང་སྐྱེ་བོའི་ཚོགས་ཆེན་པོ་ཕྱིས་རྒྱལ་པོའི་ཆད་པའི་འཇིགས་པ་མཐོང་བའི་མིག་རྒྱང་རིང་པོ་དག། ད༌ལྟ༌སྟོབས༌ཀྱིས༌ནུས༌པ༌སྟེ། ཐུབ་ཀྱང་དེས་བྱས་པའི་གནོད་པ་ལ་ཕྱིར་ལན་དུ་གནོད་པ་མི་བྱེད་དེ། རྒྱ་དཔེ་དང་འགྲེལ་པ་ལྟར་ན། རྣམ་པར་འགྱུར་བ་མི་ནུས་ཉིད་ཅེས་ཚིག་ཙམ་གྱིས་ཀྱང་མི་དགའ་བའམ་གནོད་པའི་རྣམ་འགྱུར་དུ་འགྲོ་བ་ཙམ་ཡང་མི་ནུས་པར་སེམས་བག་འཁུམས་པར་གནས་ཏེ། འདི་ལྟར་ཏེ། གང་གི་ཕྱིར་
མི་དེ་དཔུང་མེད་པའི་གཅིག་པུ་ཞིག་ནི་མ་ཡིན་གྱི་རྒྱལ་པོའི་སྟོབས་ནི། དེ་ཡི་དཔུང་སྟེ་སྟོབས་ཡིན་ཏེ། དེའི་ཕྱོགས་འཛིན་པའི་ཕྱིར་རོ།། དཔེ་དེ་བཞིན་དུ་གནོད་བྱེད་སྟོབས་ལྡན་ལྟ་ཞོག། ཉམས་ཏེ། སྟོབས་སམ་ནུས་པ་ཆུང་བ་འགའ་ཡང་སྟེ། ཅུང་ཟད་ཀྱང་ཁྱད་དུ་བསད་པ་སྟེ། རྔན་ཅན་མི་བྱ་ཞིང་དེས་གནོད་པ་བྱས་ཀྱང་སླར་གནོད་པ་མི་བྱ་སྟེ། དེའི་རྒྱུ་མཚན་འདི་ལྟར་ཏེ། གང་གི་ཕྱིར་དེ་དཔུང་མེད་པའི་གཅིག་པུ་མ་ཡིན་གྱི། དམྱལ་བའི་སྲུང་མ་གཤིན་རྗེའི་ཕོ་ཉ་རྣམས་དེ་ལ་གནོད་པ་བྱས་ན་ལན་དུ་གནོད་པའི་ཕྱིར་དང་། ཐུགས་རྗེ་ལྡན་པ་སངས་རྒྱས་སམ་ལྷ་ལ་སོགས་པ་རྣམས་དེ་ཡི་དཔུང་སྟེ་
སྟོབས་ཡིན་ཏེ། དེའི་ཕྱོགས་སུ་ལྷུང་བའི་ཕྱིར་རོ།། ཇི་ལྟར་ཏེ། དཔེར་ན། རྒྱལ་པོའི་རྗེས་སུ་འབྲང་བའི་དམངས་ཀྱིས་རྒྱལ་པོ་གཏུམ་པོ་ལ་ཅི་གནོད་པ་བྱས་ནས་མཉེས་པར་བྱེད་པ་བཞིན་དུ་སེམས་ཅན་རྣམས་ནི་མགུ་བར་བྱ་སྟེ། མགུ་བར་མ་བྱས་ན་ཉེས་དམིགས་ཆེ་བ་རྒྱུ་མཚན་དེའི་ཕྱིར་རོ།། 
གཉིས་པ་ནི། དེ་ཡང་འཇིག་རྟེན་ལ་གྲགས་པས་དེ་སྐད་བསྟན་པར་ཟད་ཀྱི། དེ་དང་མཉམ་ནས་བསྟན་པ་ནི་མ་ཡིན་ཏེ། རྒྱལ་པོ་ལྟ་ཞིག་སྟེ། ཇི་ལྟར་ཁྲོས་ན་ཡང་བརྩེ་ཆེན་འོད་སྣང་ལས། པོད་ཆེན་དྲུག་གི་དང་པོ་ཕར་ཕྱིན་འགྲེལ་སྐོར། སེམས་ཅན་མི་མགུ་བ་སྟེ། ཡིད་མི་བདེ་བར་བྱས་པ་ཡིས་མྱོང་བར་འགྱུར་བ་གང་ཡིན་པ་དམྱལ་བའི་གནོད་པ་རྒྱལ་པོ་དེས་བྱེད་པར་ནུས་སམ་ཞེས་ཟུར་གྱི་དྲི་བས་མི་ནུས་པར་བསྟན་ལ། རྒྱལ་པོ་ལྟ་ཞིག་སྟེ། ཇི་ལྟར་མགུ་ཡང་སེམས་ཅན་མགུ་བ་སྟེ། ཡིད་བདེ་བར་བྱས་པ་ལས་ཐོབ་པ་སྟེ། ཉམས་སུ་མྱོང་བར་གྱུར་པ་གང་ཡིན་པའི་སངས་རྒྱས་ཉིད་སྦྱིན་པ་མི་སྲིད་དོ།། 
ལྔ་པ་ནི། སེམས་ཅན་མགུ་བ་ལས་བྱུང་བའི་འབྲས་བུ་མ་འོངས་པ་ན་སངས་རྒྱས་འགྲུབ་པར་འགྱུར་ཏེ། དེ་ཉིད་སངས་རྒྱས་འབྱུང་བའི་གནས་ཡིན་པའི་ཕྱིར་རོ།། དེ་ལྟ་ཞོག། ཚེ་འདི་ཉིད་ལ་དཔལ་ཏེ། ཕུན་སུམ་ཚོགས་པའམ་སྐལ་བ་བཟང་བ་དང་། སྙན་པར་གྲགས་པ་དང་། སྐྱིད་པ་ནི། བདེ་བར་གནས་པ་སྟེ། དགྲ་མེད་པས་སེམས་སྐྱིད་པར་འགྱུར་བ་ཅིས་མ་མཐོང་སྟེ། མཐོང་བས་འགྲུབ་བོ།། 
གསུམ་པ་ནི། འགྲེལ་པ་དག་ལས་འདི་བཤད་མ་ཐག་པ་དང་སྦྲེལ་ནས་སྐྱེ་བ་གཞན་གྱི་ཕན་ཡོན་དུ་བཤད་དེ། གཉི་གར་ཡང་མི་འགལ་བས་འཁོར་བ་ན་འཁོར་བའི་ཚེ་བཟོད་པ་སྟེ། ཞེ་སྡང་མེད་པ་ལ་སོགས་པ་ལས་བྱུང་བའི་རབ་ཏུ་དང་བ་སྐྱེད་ནུས་པའི་མཛེས་པ་དང་། ནད་མེད་པ་དང་། གྲགས་པ་ནི། རབ་ཏུ་ཡི་རང་ཞེས་རྒྱ་དཔེ་ལས་འབྱུང་སྟེ། དེའི་དོན་རྒྱུན་དུ་དགའ་བ་དང་། ཚེ་ཤིན་ཏུ་ཡུན་རིང་དུ་འཚོ་བ་སྟེ། གསོན་པ་དང་འཁོར་ལོས་བསྒྱུར་བའི་རྒྱལ་སྲིད་ཀྱི་བདེ་བ་རྒྱས་པ་ཐོབ་པའམ། དེ་ལ་གནས་པར་འགྱུར་རོ།། བཟོད་པའི་ལེའུ་སྟེ། ལེའུ་དྲུག་པའི་བཤད་པའོ།། །།


༼བདུན་པ་བརྩོན་འགྲུས་ཀྱི་ལེའུ།༽
༼ ༣ ༽ ལེ་ལོའི་གཉེན་པོར་བརྩོན་འགྲུས་ཀྱི་ལེའུ།
༼ ༡ ༽ མཚམས་སྦྱར་སྔོན་དུ་འགྲོ་བའི་སྒོ་ནས་བརྩོན་འགྲུས་
བརྩམ་དགོས་པའི་རྒྱུ་མཚན་བསྟན་པ། གསུམ་པ་ལ། མཚམས་སྦྱར་སྔོན་དུ་འགྲོ་བའི་སྒོ་ནས་བརྩོན་འགྲུས་བརྩམ་དགོས་པའི་རྒྱུ་མཚན། བརྩོན་འགྲུས་བརྩམ་ཚུལ་དངོས་དང་གཉིས་ཀྱི་དང་པོ་ནི། སྔར་བརྗོད་པའི་རིམ་པ་དེ་ལྟར་དཀའ་སྤྱད་དང་སྡུག་བསྔལ་ལ་བཟོད་པ་དང་ལྡན་པས་བརྩོན་འགྲུས་བརྩམ་པར་བྱ་སྟེ། བཟོད་པ་མེད་ན། བརྩོན་འགྲུས་ཀྱིས་ཐོས་སོགས་བྱས་པའང་ཆུད་ཟ་བར་འགྱུར་བའི་ཕྱིར་རོ།། འོ་ན། བཟོད་པས་ཆོག་གི་བརྩོན་འགྲུས་བརྩམ་མི་དགོས་སྙམ་ན། འདི་ལྟར་ཏེ། གང་གི་ཕྱིར་བརྩོན་འགྲུས་ཆོས་ཅན། དེ་ལ་བྱང་ཆུབ་གནས་པ་སྟེ། རག་ལས་པའམ་རྒྱུ་ཡིན་ཏེ། ཚོགས་གཉིས་ཀྱི་རྒྱུ་ཡིན་པའི་ཕྱིར། ཞེས་སྟོན་པ་བསོད་ནམས་དང་། དེས་མཚོན་ནས་ཡེ་ཤེས་ཀྱི་ཚོགས་ནི། བརྩོན་འགྲུས་མེད་ན་མི་འབྱུང་སྟེ། བརྩོན་འགྲུས་དགེ་བའི་ས་ཆེན་པོ་ཡིན་པའི་ཕྱིར། དཔེར་ན། སྐྱོད་པར་བྱེད་པའི་ལས་ཅན་གྱི་རླུང་མེད་ན། རྐང་ལག་དང་ཤིང་ལོ་སོགས་གཡོ་བ་མེད་པ་བཞིན་ནོ།། ཁྱབ་པ་ཡོད་དེ། བྱང་ཆུབ་ནི། ཚོགས་གཉིས་ལ་རག་ལས་པའི་ཕྱིར་རོ།། 
༼ ༢ ༽བརྩོན་འགྲུས་བརྩམ་ཚུལ་དངོས་བསྟན་པ།
༼ ༡ ༽མདོར་བསྟན་པ།
གཉིས་པ་ལ། བསྟན་བཤད་གཉིས་ཀྱི་དང་པོ་ལ། བརྩོན་འགྲུས་ཀྱི་ངོ་བོ་དང་། དེའི་མི་མཐུན་ཕྱོགས་ངོས་གཟུང་བ་གཉིས་ཀྱི་དང་པོ་ནི། བརྩོན་འགྲུས་ཀྱི་རང་གི་ངོ་བོ་གང་ཞེ་ན། སྤྱི་བྱ་བ་གང་ལའང་མི་སྤྲོ་བ་དང་། མི་དགེ་ལུང་མ་བསྟན་ལ་སྤྲོ་བ་དང་། མུ་སྟེགས་བྱེད་ཀྱི་ཐར་པ་ཐོབ་པར་བྱེད་པའི་དོན་དུ་སྤྲོ་བ་རྣམས་སེལ་བར་བྱེད་པའི་དོན་དུ་སྦྱིན་པ་དང་། ཐོས་པ་སོགས་ཀྱི་དགེ་བའི་རྩ་བ་ལ་ཡང་དག་པར་སྤྲོ་བའོ།། 
གཉིས་པ་ནི། བརྩོན་འགྲུས་དེའི་འགལ་ཞིང་ཉམས་པར་བྱེད་པའི་མི་མཐུན་ཕྱོགས་ཀྱི་དབྱེ་བ་བཤད་པར་བྱ་སྟེ། ལེ་ལོ་ནི། སྙོམས་ལས་ཏེ། ལུས་དང་ཡིད་ལས་སུ་མི་རུང་བའོ།། ངན་པ་ནི། སྨད་པ་སྟེ། རྒོད་པ་དང༌། བརྡེག་པ་ལ་སོགས་པ་ལ་ཞེན་པའོ།། དཀའ་བའི་ལས་ལ་སེམས་ལྡོག་པའམ། ཡི་བསད་པ་ནི། སྒྱིད་ལུག་པ་ཡིན་ལ། དེས་བདག་ཉིད་ལ་བརྙས་པ་སྟེ། རང་གིས་མ་ནུས་པ་སྨོད་པའོ།། 
༼ ༢ ༽ རྒྱས་པར་བཤད་པ།
༼ ༡ ༽ མི་མཐུན་ཕྱོགས་སྤང་བ།
༼ ༡ ༽ སྙོམས་ལས་ཀྱི་ལེ་ལོ་སྤང་བ།
གཉིས་པ་ལ། མི་མཐུན་ཕྱོགས་སྤང་བ་དང་། གཉེན་པོ་སྤྲེལ་བ་གཉིས་ཀྱི་དང་པོ་ལ། སྙོམས་ལས་ཀྱི་ལེ་ལོ་དང་། བྱ་བ་ངན་ཞེན་གྱི་ལེ་ལོ་དང་། སྒྱིད་ལུག་ཅིང་བདག་ཉིད་བརྙས་པའི་ལེ་ལོ་སྤང་བ་གསུམ་གྱི་དང་པོ་ལ། ལེ་ལོའི་རྒྱུ་བསྟན་པ་དང་། དེའི་གཉེན་པོ་བཤད་པ་གཉིས་ཀྱི་དང་པོ་ནི། སྙོམས་ལས་ཏེ་མི་རྩོལ་བ་ཉིད་ལ་བདེ་བའི་རོ་མྱོང་བ་སྟེ། དེ་མངོན་པར་འདོད་པ་དང་། གཉིད་ཀྱིས་ནོན་པ་དང་། གློ་རྟེན་ལ་མཉེས་པ་སོགས་ལ་ཞེན་པའི་སྲེད་པ་ཡིས་ལེ་ལོ་ཉེ་བར་སྐྱེ་བར་འགྱུར་ལ། དེ་གཉིས་ཀྱང་འཁོར་བའི་དུཿཁ་ལ་མི་སྐྱོ་བ་ལས་འབྱུང་སྟེ། དེ་ཡོད་ན། དགེ་བ་གང་ལའང་མི་
འཇུག་ལ་བདེ་བ་ལ་སྲེད་པའི་ཕྱིར་རོ།། 
གཉིས་པ་ལ། འཁོར་བའི་སྡུག་བསྔལ་གྱིས་སྐྱོ་བར་བྱ་བ་དང༌། དེས་ན་གཉིད་སོགས་ཀྱི་སྲེད་པ་སྤང་བར་གདམས་པ་གཉིས་ཀྱི་དང་པོ་ལ། ཚེ་འདི་མི་རྟག་པ་དང་། འཆི་བའི་སྡུག་བསྔལ་དང༌། ཕྱི་མའི་དམྱལ་བའི་སྡུག་བསྔལ་དང༌། སྡུག་བསྔལ་གྱི་རྒྱུ་བསམ་ནས་སྐྱོ་བར་བྱ་བ་བཞིའི་དང་པོ་ལ། སྤྱིར་སྐྱེས་པའི་ཕྱིར་འཆི་ངེས། བདག་ཀྱང་དེའི་སྡེར་གཏོགས་པས་འཆི་ངེས། དེ་ལས་ཟློག་པའི་ཐབས་མེད། དེའང་མྱུར་དུ་འོང་བས་བརྩོན་དགོས་པ་དང་བཞིའི་དང་པོ་ནི། ཉོན་མོངས་པ་ཉིད་ཉ་བཤོར་བའི་རྒྱ་ཐོགས་ནས་ཉ་བཤོར་མཁན་དང་འདྲ་བས་རྒྱ་བ་སྟེ། དེས་བཤོར་བ་སྟེ། དབང་དུ་བྱས་པའམ་ཟིན་པ་ན། རིས་མཐུན་ཞིང་སྐལ་བ་མཉམ་པར་སྐྱེས་པའི་སྐྱེ་བ་ཉིད་རྒྱ་དང་འདྲ་ལ། དེའི་ཁོངས་སུ་ཆུད་པ་སྟེ། ནང་དུ་སོན་པར་གྱུར་ནས་འཆི་བདག་གཤིན་རྗེའི་ཁ་རུ་སོང་བར་གྱུར་ཀྱང་ཅི་སྟེ་ད་དུང་དུ་གནས་སྐབས་འདི་འདྲར་གྱུར་པ་མི་ཤེས་སམ་སྟེ། སྐྱེས་ཕན་ཆད་ངེས་པར་འཆིའོ།། 
གཉིས་པ་ནི། རང་དང་ལྟན་ཅིག་ཏུ་སྤྱོད་ཅིང་རིས་གཅིག་པའི་རང་སྡེ་གཉེན་བཤེས་ལ་སོགས་པ་རྣམས་འཆི་བདག་གིས་རིམ་གྱིས་གསོད་ཅིང་ཤི་བ་ཡང་ཁྱོད་ཀྱིས་མཐོང་བར་མ་གྱུར་ཏམ། འོན་ཀྱང་རང་སྡེ་རིམ་གྱིས་ཤི་ཡང་གཉིད་ལ་རྟེན་ཅིང་སྲེད་པ་ནི། གདོལ་པ་སྟེ། ཤན་པས་མ་ཧེ་སྔ་མ་རྣམས་གསོད་པ་མཐོང་ཡང་གཞན་དག་བདེ་བར་རྩྭ་ཟ་བ་བཞིན་ནོ།། 
གསུམ་པ་ནི། འཆི་བདག་སྟེ། གཤིན་རྗེས་མགུལ་བ་བཏེགས་ནས་བལྟས་ཏེ་འབྲོས་པའི་ལམ་ཀུན་ཏེ། ཐམས་ཅད་ནས་བཀག་ནས་གསོད་པའི་རྒྱར་ཆུད་པས། ད་དེ་ལས་ཐར་བའི་ཐབས་མེད་བཞིན་དུ་ཇི་ལྟར་ཁྱོད་ནི་ཟ་དགའ་སྟེ། བཟའ་བ་ལ་སྲེད་པ་དང་། ཇི་ལྟར་གཉིད་ལོག་པ་དང་། ཇི་ལྟར་དགའ་བ་སྟེ། ཡིད་བདེ་བ་ལ་གནས་པར་རིགས་ཏེ། འཆི་བ་ཟློག་པའི་ཐབས་མེད་པའི་ཕྱིར་རོ།། 
བཞི་པ་ནི། སྤྱིར་འཆི་ཡང་མྱུར་དུ་མི་འཆི་བས་ལོང་ཡོད་དོ་སྙམ་ན། ཇི་སྲིད་དུ་ནི་ཚོགས་གསག་བྱ།། ཞེས་པ་ནི། རྒྱ་དཔེ་དང་འགྲེལ་པར། ཇི་སྲིད་ཚོགས་པ་ཚགས་བཅུག་པས།། ཞེས་འབྱུང་སྟེ། ཇི་སྲིད་ནི། འཇིག་རྟེན་པའི་བརྗོད་པ་སྟེ། ཚོགས་པ་ནི། འཆི་བའི་རྒྱུ་ན་རྒ་ལ་སོགས་པ་ཚགས་སུ་སྟེ། གྲབས་སུ་ཚུད་པས་མྱུར་བ་ཉིད་དུ་འཆི་བར་འགྱུར་བས། བོད་དཔེ་ལྟར་ན། དེ་མ་བྱུང་གི་བར་ཇི་སྲིད་དུ་ཚོགས་གསག་པར་བྱའོ།། 
གཉིས་པ་ནི། ད་ལྟ་སོས་དལ་དུ་བསྡད་ནས་འཆི་ཁར་དགེ་བ་བྱས་པས་ཆོག་གོ། སྙམ་ན། འཆི་བདག་གི་ཁར་སོན་པ་དེའི་ཚེ་ལེ་ལོ་སྤངས་ཀྱང་དགེ་བ་ལ་བརྩོན་པའི་དུས་མ་ཡིན་པས་ཅི་ཞིག་བྱར་ཡོད་དེ། དགོས་པ་ཅུང་ཟད་ཀྱང་མེད་དོ།། དུས་མ་ཡིན་པའི་རྒྱུ་མཚན། བྱ་བ་འདི་ནི་མ་བྱས་ཏེ། ཕྱིས་བྱའོ་ཞེས་ཡིད་ལ་བྱས་ཏེ་མ་བརྩམས་ཤིང་མ་ཐོབ་པ་དང་། བརྩམས་པ་སྟེ། ཐོག་མར་བྱེད་པར་འདོད་པ་དང་། བྱ་བ་འདི་ནི་ཕྱེད་བྱས། ཕྱེད་མ་བྱས་པར་གནས་པ་ལ་གློ་བུར་དུ་འཆི་བདག་འོངས་ནས་འཆི་བར་ཤེས་པ་དང༌། ཀྱི་ཧུད་ནི། མྱ་ངན་བྱེད་པ་སྟེ། དགེ་བ་བྱ་རུ་ཡོད་དུས་སུ་མ་བསྒྲུབས། ད་བྱ་ལོང་མེད་པར་འཆི་བདག་གིས་བཅོམ་ཞེས་སེམས་པར་འགྱུར་ལ། དེའི་ཚེ་སྡུག་པ་དང་བྲལ་བས་སེམས་ཡོངས་སུ་གདུང་བའི་མྱ་ངན་གྱི་ཤུགས་ཏེ། རྒྱུན་འཇུག་པས་སྐྲངས་པ་སྟེ། སྦྲོས་པའི་མིག་དམར་པོར་གྱུར་ཅིང་གདོང་ལ་མཆི་མ་འཛག་པའི་ཉེ་དུ་རྣམས། ད་འཚོའམ་སྙམ་པའི་རེ་ཐག་ཆད་པའམ། ཡང་ན། དེ་ལྟ་བུའི་ཉེ་དུ་ལ་བལྟས་ནས་འདི་དག་དང་བྲལ་ཞིང་མགོན་མེད་དོ་སྙམ་ནས་རེ་ཐག་ཆད་པ་དང་། ལས་ཀྱི་སྟོབས་ཀྱིས་སྣང་བའི་གཤིན་རྗེའི་ཕོ་ཉའི་བཞིན་ལ་བལྟས་པས་འཇིགས་སུ་རུང་བ་མཐོང་ནས་མྱོས་པ་དང་། རང་གིས་སྔར་བྱས་པའི་སྡིག་པ་དྲན་ནས་ངས་འདི་འདྲ་བྱེད་པ་ཞེས་འགྱོད་པས་སེམས་གདུངས་པ་དང་། དེར་མ་ཟད། ལྟ་བཞིན་དུ་ལས་ལས་སྐྱེས་པའི་རྣ་བས་དམྱལ་བ་པ་དམྱལ་བའི་དུཿཁས་ཉེན་ནས་སྐད་བཏོན་པའི་སྒྲ་ཐོས་པ་ཡིས་བདག་ཀྱང་འདི་འདྲར་འགྱུར་རོ།། ཞེས་སྐྲག་པས་མི་གཙང་བ་སྟེ། བཤང་གཅི་ཤོར་ནས་དེས་ལུས་ལ་གོས་ཤིང་སྒོ་གསུམ་དབང་དུ་མ་གྱུར་པས་མྱོས་པར་གྱུར་པའི་ཚེ་ཁྱོད་ཀྱིས་ཅི་ཞིག་བྱ་སྟེ། བྱ་བའི་སྐབས་མ་ཡིན་ནོ།། 
གསུམ་པ་ནི། རྒྱ་གར་ཤར་ཕྱོགས་ན། ནམ་འདོད་ལ་བཟའ་བའི་དོན་དུ་ཉ་བུམ་པར་གསོས་ནས་འདོད་པའི་ཚེ་གསོད་པ་བཞིན་དུ། ཁྱོད་ནི། ཉ་གསོན་མ་འདྲེ་བ་ལྟ་བུར་ཤེས་བཞིན་དང་ལྡན་པའི་ཚེ་འདིར་ནི་དེ་རིང་ངམ་སང་འཆི་བར་འགྱུར་རོ།། ཞེས་ཤིན་ཏུ་འཇིགས་པར་ལྟན་པ་སྟེ། རིགས་ན། སྡིག་པ་ཆེན་པོ་བྱས་པས་དམྱལ་བར་བཟོད་དཀའ་བས་ན། མི་བཟད་པའི་དུཿཁ་རྣམས་ལ་འཇིགས་པར་རིགས་པ་སྨོས་ཅི་དགོས། ཤིན་ཏུ་འཇམ་པའི་ལུས་ཡིན་པས་བཟོད་མི་ནུས་པས་ན། ཀྱེ་གཞོན་ཤ་ཅན་ཆུ་ཚན་གྱིས་ནི་རེག་པ་ན། རབ་ཏུ་ཚ་སྟེ། གདུང་བར་འགྱུར་བ་ཁྱོད་དམྱལ་བར་སྐྱེ་འགྱུར་གྱི་ལས་བྱས་ནས་ཅིའི་ཕྱིར་ཇི་ལྟར་བདེ་བར་གནས་ཏེ། སྐྱིད་དུ་རེ་ནས་སྡོད་པར་མི་རིགས་སོ།། 
བཞི་པ་ནི། བདེ་བ་སྐྱེད་པའི་རྒྱུ་དགེ་བ་ལ་བརྩོན་པ་མེད་པར་འབྲས་བུ་བདེ་བ་འདོད་པ་དང༌། དུཿཁ་མི་བཟོད་པའི་བཟེ་རེ་ཅན་ནམ། རྒྱ་དཔེ་དང་འགྱུར་གཞན་ནས་གཞོན་ཤ་ཅན་ཏེ། གནོད་པ་མི་བཟོད་པའི་གཞོན་ཤ་ཅན་ལ་གནོད་པ་ཤིན་ཏུ་མང་སྟེ། དུཿཁའི་འབྱུང་ཁུངས་ཡིན་པའི་ཕྱིར། འཆི་བདག་གིས་དབང་དུ་བྱས་ནས་བཟུང་བཞིན་དུ་ལྷ་འཆི་བ་དང་འདྲ་བར་ལུས་རྙིངས་པར་གྱུར་པ་ཞེས་སམ། ལྷའི་སྐད་དོད་ནི། མི་འཆི་བ་སྟེ། བདག་ཉིད་མི་འཆི་བར་ཅིའི་ཕྱིར་སེམས་ཏེ། ཕྱིན་ཅི་ལོག་འདི་མཐོང་ནས་ཤིན་ཏུ་སྙིང་རྗེ་བས་ཀྱི་ཧུད་རྨོངས་པ་ཆེན་པོ་འདི་དུཿཁ་དག་གིས་བཅོམ་ཞིང་དཀའ་བའི་གནས་ལ་ཞུགས་སོ།། 
གཉིས་པ་ནི། དལ་འབྱོར་གྱི་མི་ལུས་གྲུ་དང་འདྲ་བ་འདི་ཐོབ་པའི་དུས་སུ་དེ་ལ་བརྟེན་ནས་ནི་སྡུག་བསྔལ་གྱི་ཆུ་བོ་ཆེན་པོ་སྐྱེ་རྒ་ན་འཆིའི་རྦ་ཀློང་དང་ལྡན་པ་འདི་ལས་སྒྲོལ་ཅིག་སྟེ། བརྩོན་འགྲུས་ལ་བརྟེན་ནས་དུཿཁ་སྤོངས་ཤིག། ཀྱེ་རྨོངས་པ་ཁྱེད་དུ༔ཁའི་རྒྱ་མཚོ་ལས་སྒྲོལ་བའི་གྲུ་རྙེད་པའི་དུས་སུ་གཉིད་མ་ལོག་ཅིག། ལོག་ན། གྲུ་འདི་ཕྱི་ནས་སླར་ཡང་ངན་སོང་ནས་རྙེད་དཀའ་བའི་ཕྱིར་རོ།། 
༼ ༢ ༽བྱ་བ་ངན་ཞེན་གྱི་ལེ་ལོ་སྤང་བ།
གཉིས་པ་ནི། བདེ་འགྲོར་གོང་ནས་གོང་དུ་བསྐྱེད་པའི་ཕྱིར་བར་ཆད་མེད་པས་ན། དགའ་བའི་རྒྱུན། མཐར་ཐུག་པ་མེད་པས་ན། མཐའ་ཡས་པ་དེ་ཉིད་ཀྱི་ཕྱིར་མཆོག་ཏུ་གྱུར་པའི་དམ་པའི་ཆོས་ཀྱི་དགའ་བ་སྤངས་ནས་འཁོར་བའི་དུཿཁའི་རྒྱུ་ལུས་དང་སེམས་ཁེངས་(བི།)པའམ་(བེེ།) མ་ནོན་པས་འཕངས་ཤེར། སྟོད་པ་གཡེང་བ་དང་། རྒོད་པ་དགའ་བ་དང་བཅས་པའི་ངག་གི་རྣམ་འགྱུར་ཧ་ཧ་ཞེས་སོགས་རྒོད་པ་དང་། སོགས་ཀྱི་སྒྲས་གླུ་ལ་སོགས་པ་ལ་ཁྱོད་ཅིའི་ཕྱིར་དགའ་སྟེ་དགའ་བར་མི་རིགས་ཏེ། དམྱལ་སོགས་ཀྱི་དུཿཁའི་རྒྱ་ཡིན་པའི་ཕྱིར་རོ།། 
༼ ༣ ༽ སྒྱིད་ལུག་ཅིང་བདག་ཉིད་བརྙས་པའི་ལེ་ལོ་སྤང་བ།
གསུམ་པ་ལ། བསྟན་བཤད་གཉིས་ཀྱི་དང་པོ་ནི། འདི་ཉིད་ཀྱི་མདོར་བསྟན་སྒྱིད་ལུག་པ་མེད་པ་དང་། འོག་གི་གཉེན་པོ་སྤེལ་བའི་མདོར་བསྟན་མོས་པ་ལ་སོགས་པའི་སྟོབས་ཚོགས་པའི་དཔུང་ཚོགས་དང་། འབད་རྩོལ་ལམ་གྲིམས་པ་ལྷུར་བླང་བ་དང་། བདག་ཉིད་དབང་དུ་བྱ་བ་སྟེ། ཐམས་(དགེ།)ཅད་ཟླས་དབྱེའི་ཚིག་སྡུད་དོ།། ཡང་ན། སྔ་མ་གསུམ་དང་བཅས་པ་བདག་ཉིད་དབང་དུ་བྱའོ།། བདག་དང་གཞན་དུ་མཉམ་པ་དང་། བདག་དང་གཞན་དུ་བརྗེ་བ་ནི། བསམ་གཏན་ལེའུའི་བརྗོད་བྱ་ཡིན་མོད་ཀྱི། བརྩོན་འགྲུས་ཀྱི་སེམས་བརྟུལ་བའི་འབྲས་བུར་བསྟན་པའི་ཕྱིར་འདིར་སྨོས་སོ།། དེ་དག་ཀྱང་རྒྱལ་པོས་སྒྱིད་མ་ལུག་པར་གོ་བགོས་ཏེ། དཔུང་ཚོགས་བཤམས་ནས་དགྲ་འཇོམས་པའི་ནན་ཏན་ལྷུར་བླངས་ཏེ་བདག་ཉིད་ཀྱི་དབང་དུ་བྱས་པ་བཞིན་ནོ།། བི་བྷུ་ཏི། ཚིགས་བཅད་འདི་གཞན་གྱིས་བཅུག་པ་ཡིན་གྱི། སློབ་དཔོན་གྱི་མ་ཡིན་ཏེ། སྡོམ་ཚིག་ཡིན་ན། སྔར་གྱི་སྤང་བྱའི་སྡོམ་ཚིག་དང་སྦྲེལ་རིགས་ཤིང་། བདག་གཞན་མཉམ་བརྗེའང་འདིར་སྐབས་སུ་མ་བབ་པའི་ཕྱིར་ཟེར་ཏེ། འགྲེལ་པ་གཞན་ཐམས་ཅད་ཀྱིས་བཀྲལ་ལོ།། 
གཉིས་པ་ལ། རྒྱུ་ནུས་པ་མེད་པས་དང་། སྦྱོར་བ་བཟོད་དཀའ་བས་སྒྱིད་ལུག་པར་མི་རིགས་པ་གཉིས་ཀྱི་དང་པོ་ནི། བདག་ལྟ་བུའི་བྱིས་པ་ཉོན་མོངས་
ཅན་རྫོགས་པའི་བྱང་ཆུབ་ཀྱི་སྣོད་དུ་ག་ལ་རུང་སྟེ། སངས་རྒྱས་ནི། དབང་པོ་རྣོ་ཞིང་བརྩོན་འགྲུས་བརྩམས་ལ་ཚོགས་བསགས་པ་ལས་འབྱུང་བར་འོས་པའི་ཕྱིར་རོ།། ཞེས་ཏེ། རྣམ་པ་འདི་ལྟ་བུས་བདག་ཉིད་སྒྱིད་ལུག་པར་མི་བྱ་སྟེ། དོན་ཆེན་པོ་ལས་ཉམས་པར་འགྱུར་བའི་ཕྱིར། དེའི་རྒྱུ་མཚན། འདི་ལྟར་ཏེ། གང་གི་ཕྱིར་ན། དེ་བཞིན་གཤེགས་པ་ཡེ་ཤེས་ཀྱི་བྱ་བ་མངའ་བས་ཕྱིན་ཅི་མ་ལོག་པར་གསུང་བས་ན། བདེན་པ་གསུང་བས་གཞན་དུ་མི་འགྱུར་བས་བདེན་པ་འོག་ནས་འབྱུང་བའི་ཚིག་འདི་གསུངས་ཏེ། སྦྲང་བུ་དང་། ཤ་སྦྲང་དང་། བུང་བ་དང་། དེ་བཞིན་སྲིན་བུར་གང་གྱུར་པ་དེས་
ཀྱང་བརྩོན་འགྲུས་འཕེལ་བའི་སྟོབས་བསྐྱེད་ནས་ཚོགས་བསགས་ན། བྱང་ཆུབ་ཐོབ་པ་སྟེ། རྙེད་པར་དཀའ་བ་བླ་མེད་དེ། མཆོག་ཐོབ་བོ།། བདག་ལྟ་རིགས་ཀྱི་མི་སྟེ། མིར་སྐྱེས་ཤིང་ཕན་པ་དགེ་བ་དང༌། གནོད་པ་མི་དགེ་བའི་ལས་དང་། དེ་སྟོན་པ་ངོ་ཤེས་པ་སྟེ། ཁོང་དུ་ཆུད་པར་ནུས་པས་བྱང་ཆུབ་སྤྱོད་པ་སྟེ། བྱང་ཆུབ་ཀྱི་སེམས་སམ་བསླབ་པ་མ་བཏང་ནའང་། རྒྱ་དཔེ་དང་འགྲེལ་པ་གཉིས་ལྟར་ན། ཀུན་མཁྱེན་ཚུལ་འདི་མ་བཏང་ན།། ཞེས་ཏེ། དངོས་པོ་ཀུན་གྱི་དེ་ཁོ་ན་ཉིད་མཁྱེན་པའི་ཚུལ་ཏོ།། བླང་དོར་གྱི་དེ་ཁོ་ན་ཉིད་སྟོན་པའི་ཐེག་པ་མ་བཏང་སྟེ། ཡོངས་སུ་མ་སྤངས་པར་ཉམས་སུ་
བླངས་ན། བདག་གིས་བྱང་ཆུབ་སྟེ་སངས་རྒྱས་ཅིས་མི་ཐོབ་སྟེ། ཐོབ་བོ་ཞེས་ལག་བཟང་གིས་ཞུས་པའི་མདོ་ལས། ལག་བཟང་། གཞན་ཡང་། བྱང་ཆུབ་སེམས་དཔའ་འདི་ལྟར་ཡང་དག་པར་སློབ་སྟེ། གང་དག་སེངྒེ་དང༌། སྟག་དང༌། ཁྱི་དང༌། ལྕེ་སྤང་དང༌། བྱ་རྒོད་དང་། ཁྲུང་ཁྲུང་དང་། བྱ་རོག་དང་། འུག་པ་དང་། སྲིན་བུ་དང་། སྦྲང་མ་དང་། སྦྲང་བུར་གྱུར་པ་དེ་དག་གིས་བྱང་ཆུབ་མངོན་པར་རྫོགས་པར་སངས་རྒྱས་པར་གྱུར་ན། བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་རྫོགས་པའི་བྱང་ཆུབ་ཐོབ་པར་འགྱུར་བའི་བརྩོན་འགྲུས་ཉམས་པར་བྱ་སྙམ་མོ།། ཞེས་སོ།། 
གཉིས་པ་ལ། སྦྱོར་བ་བྱ་དཀའ་བས་འཇིགས་པ་སྤང་བ་དང༌། དུས་ཡུན་རིང་བས་སྐྱོ་བ་སྤང་བ་གཉིས་ཀྱི་དང་པོ་ལ། ལྟོས་ན་ཡང་བས་དུཿཁ་ཆུང་ལ་བཟོད་པར་བྱ་བ། གོམས་ན་སླ་བས་དུཿཁ་ཉིད་མེད་པར་བསྟན་པ་གཉིས་ཀྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། འོན་ཏེ་རྐང་ལག་དང༌། སོགས་ཀྱི་སྒྲས་མགོ་ལ་སོགས་པ་མ་བཏང་ན་སངས་རྒྱས་མི་ཐོབ་པའི་ཕྱིར་དེ་དག་བཏང་དགོས་པ་ལ་བདག་འཇིགས་ཏེ་བྱ་དཀའ་བའི་ཕྱིར་རོ།། ཞེས་དོགས་ན། དུཿཁ་ལྕི་བ་སྟེ། ཆེན་པོ་དང༌། ཡང་བ་སྟེ། ཆུང་ངུའི་ཁྱད་པར་ཞིག་ཏུ་མ་དཔྱད་པར་དུཿཁ་ཆུང་བ་ལ་ཆེ་བར་རྨོངས་པས་བདག་ནི་དེ་ལ་འཇིགས་པར་ཟད། དཔྱད་ན་འཇིགས་པར་མི་རིགས་སོ།། 
གཉིས་པ་ནི། དུཿཁ་ལྕི་བ་ནི། འཁོར་བའི་ནང་དུ་ལས་ཀྱི་དབང་གིས་དམྱལ་སོགས་སུ་ལན་གྲངས་དུ་མར་(ཨ་ནེ་ཀ་ཥཿ)ཞེས་པའི་མཐའི་ཥཿཡིག་ནི། མཐའི་དོན་ཡིན་ས་ལན་གྲངས་དུ་མའི་མཐར་ཐུག་པར་ཡན་ལག་ཉིང་ལག་གཅད་པ་དང་། མདུང་དང་། འཕང་མདུང་སོགས་ཀྱིས་ཕུག་པ་དང༌། དམྱལ་མེ་སོགས་ཀྱིས་སྲེག་པ་དང་། སོག་ལེ་འབར་བས་གཤེག་པར་འགྱུར་བའི་དུཿཁ་བསྐལ་པ་བྱེ་བ་བགྲང་བར་མི་ནུས་པའི་གྲངས་མེད་པས་བྱང་ཆུབ་ཐོབ་པར་མི་འགྱུར་བས་དོན་མེད་ལ་དུཿཁ་ཆེ་བ་ཡིན་ནོ།། བདག་གིས་བྱང་ཆུབ་སྟེ། སངས་རྒྱས་ཉིད་སྒྲུབ་པར་བྱེད་པའི་དཀའ་སྤྱད་ཀྱི་དུཿཁ་འདི་ནི། དུས་ངེས་པ་དང༌། དུཿཁ་ཆེན་པོ་ཞི་བའི་རྒྱུ་ཡིན་པའི་ཕྱིར་ཚོད་ཡོད་པ་སྟེ། ཡོངས་སུ་དཔག་ནུས་པས་ཆུང་ངམ་བེེ། དཀའ་སླ་མེད་པ་ཡིན་ཏེ། དཔེར་ན། ལུས་ལ་ཟུག་རྔུ་ཟུག་པས་ཁོང་བརླག་སྟེ། གནོད་པའི་དུཿཁ་བསལ་བའི་ཕྱིར་ལུས་ལ་རྨ་གཏོད་པའི་དུཿཁས་དེ་འབྱིན་པར་བྱེད་པ་ལ་ཚོད་ཡོད་པ་བཞིན་ནོ།། དེར་མ་ཟད་སྨན་པ་ཀུན་ཏེ། ཐམས་ཅད་ཀྱང་བསྙུང་བ་དང་གཏར་སྲེག་ལ་སོགས་པའི་གསོ་དཔྱད་ཀྱིས་མི་བདེ་བ་སྟེ། དུཿཁས་ནད་མེད་པར་བྱེད་དེ། དེ་མ་བྱས་ན། ནད་གསོ་བར་མི་ནུས་པས་བཟོད་དགོས་པ་བཞིན་ནོ།། 
གསུམ་པ་ནི། དུཿཁ་ཆུང་ངུས་ཆེན་པོ་འཇོམས་པ་དེ་བས་བདག་དང་སེམས་ཅན་ཐམས་ཅད་ཀྱི་ཡུན་རིང་པོའི་འཁོར་བའི་དུཿཁ་མང་པོ་དག་གཞོམ་པའི་ཕྱིར་མི་བདེ་བ་སྟེ། དུཿཁ་ཆུང་ངུ་ལ་བཟོད་པར་བྱའོ།། 
གཉིས་པ་ནི། ནད་སེལ་བའི་དོན་དུ་དུཿཁ་སྐྱེད་པའི་གསོ་དཔྱད་ཕལ་པ་སྟེ། བསྟེན་པར་བྱ་བ་ཡིན་པས་འོས་པ་འདི་འདྲ་བ་སྤྱིར་བྱ་བར་འོས་ཀྱང་སྨན་པ་མཆོག་ནད་ཐམས་ཅད་འཆོས་པའི་སངས་རྒྱས་ཀྱིས་ལས་དང་པོ་པ་ལ་མ་མཛད་དེ། བྱ་བར་མ་གནང་སྟེ། ཆོ་ག་སྟེ། ཉེ་བར་སྤྱོད་པ་བཞིན་དུ་འཇམ་པོ་སྟེ། བྱམས་(བཻ)པའམ་ཉམས་སུ་བླང་བདེ་བས་འདོད་ཆགས་ལ་སོགས་པའི་ནད་ཆེན་པོ་སྟེ། ཡུན་རིང་པོས་ཟིན་པ་རྣམས་གསོ་བ་སྟེ། གྲོལ་བར་མཛད་དོ།། ཇི་ལྟར་ཆོ་ག་འཇམ་པོ་ཡིན་སྙམ་ན། སེར་སྣའི་དྲི་མ་སྤང་ཞིང་བདེ་ཞིང་ཚོགས་སྤེལ་བའི་དོན་དུ་ལོ་མ་སོགས་ཀྱི་སྔོ་རྔད་དམ། དེ་འདྲའི་ཚོད་མ་དང་། སོགས་ཀྱི་སྒྲས་ཕྱེ་ཟན་གྱི་ཆང་བུ་ཙམ་སྦྱིན་པ་ལ་འདྲེན་པ་སངས་རྒྱས་ཀྱིས་ཐོག་མར་ཏེ། དང་པོར་སྦྱོར་བར་མཛད་ཀྱི། དང་པོ་ནས་རྐང་ལག་གཏོང་བ་ལ་སྦྱོར་བར་མི་མཛད་དོ།། དེ་ལ་ནི། འཇིག་རྟེན་པའི་བརྗོད་པ་སྟེ། དེ་ལྟར་སྦྱིན་པ་ཆུང་ངུ་ལ་སྟེར་བ་གོམས་པའི་རིམ་པས་སྦྱིན་པ་ཆེན་པོ་ལའང་གོམས་པ་ཕུལ་དུ་ཕྱིན་པར་འགྱུར་བས་དུས་ཕྱི་ནས་རིམ་གྱིས་དཀའ་བ་མེད་པར་རང་གི་ཤ་ཁྲག་གང་ཡིན་པ་ཡང་དགའ་བས་གཏོང་ན། གཞན་ལྟ་ཅི་སྨོས། དཀའ་བ་མེད་པའི་རྒྱུ་མཚན་ཅིའི་ཕྱིར་ན། གང་གི་ཚེ་སྦྱིན་པ་ལ་གོམས་པ་རབ་ཏུ་གྱུར་པས་སེར་སྣ་དང་བྲལ་ཏེ། རང་གི་ལུས་
ལ་སྟེ། ཤ་ལ་ཡང་ཚོད་མའམ་སྔོ་རྔད་ལྟ་བུའི་ཞེན་པ་མེད་པའི་བློ་སྐྱེས་པ་དེའི་ཚེ་ཤ་དང༌། སོགས་ཀྱི་སྒྲས་རུས་པ་ལ་སོགས་པ་སྦྱིན་པར་གཏོང་བ་དེ་ལ་གཏོང་མི་ནུས་པའི་བྱ་དཀའ་བ་ཅི་ཞིག་ཡོད་དེ། ཅུང་ཟད་ཀྱང་མེད་དོ།། 
གཉིས་པ་ལ། གནོད་པའི་དུཿ ཁ་མེད་པས་དང་། ཕན་པའི་བདེ་བ་ཡོད་པས་དང༌། ལམ་མྱུར་བས་དུས་རིང་བ་ཉིད་མ་གྲུབ་པས་དང་། དོན་བསྡུས་ནས་བདེ་བ་ནས་བདེ་བར་འགྲོ་བ་ལ་སྐྱོ་བར་མི་རིགས་པ་བཞིའི་དང་པོ་ནི། དེ་ལྟ་ན་ཡང་ཡུན་རིང་པོར་གཞན་དོན་དུ་འཁོར་བར་གནས་པའི་ཚེ་ལམ་གྱི་དཀའ་བ་སྤྱད་པའི་དུཿཁ་མེད་ཀྱང་འཁོར་བའི་དུཿཁ་ཡིས་གནོད་དོ།། ཞེ་ན། དུཿཁ་ནི། ལུས་དང་ཡིད་ལས་བྱུང་བའི་གནོད་པ་གཉིས་ཀྱིས་བསྐྱེད་ལ། བྱང་སེམས་ལ་དེ་གཉིས་མི་སྲིད་དེ། སྒོ་གསུམ་གྱི་སྡིག་པ་ཐམས་ཅད་སྤངས་པའི་ཕྱིར་ལུས་ལ་དུཿཁ་མེད། ཆོས་ཀྱི་གནས་ལུགས་བདག་མེད་གཉིས་ལ་མཁས་པའི་ཕྱིར་བདག་དང་བདག་གིར་དངོས་པོར་ཞེན་པ་མེད་པའི་ཕྱིར་སེམས་ལ་མི་དགའ་བ་མེད་དེ། དེའི་རྒྱུ་མཚན་འདི་ལྟར། མི་མཁས་པས་ཕྱིན་ཅི་ལོག་ཏུ་ལོག་པར་རྟོག་པས་སེམས་དང་། སྡིག་པས་ལུས་ལ་གནོད་པ་འབྱུང་བ་ལ་དེ་གཉིས་ཀྱི་རྒྱུ་སྤངས་པའི་ཕྱིར་རོ།། 
གཉིས་པ་ནི། རྒྱུ་འཇིག་རྟེན་ལས་འདས་པའི་བསོད་ནམས་ཀྱིས་ལུས་བདེ་བ་དང་ལྡན་ལ། ཆོས་རྣམ་འབྱེད་ལ་མཁས་པའི་ཡེ་ཤེས་ཀྱིས་སེམས་ཏེ། ཡིད་བདེ་བ་དང་ལྡན་པས་རང་དོན་གྲུབ་སྟེ། གཞན་དོན་དུ་འཁོར་བར་གནས་ཀྱང་ནི་གཞན་དོན་ལ་སྙིང་རྗེ་ཅན་དག་ཅི་སྟེ་སྐྱོ་སྟེ། སྐྱོ་བར་མི་རིགས་ཏེ། སྐྱོ་བའི་རྒྱུ་མེད་པའི་ཕྱིར་རོ།། 
གསུམ་པ་ནི། དེ་ལྟར་ཡིན་ཡང་ཡུན་རིང་པོར་ཚོགས་གསག་དགོས་པས་དེ་བས་ལམ་མྱུར་བའི་ཉན་ཐོས་ལ་བརྟེན་པ་སླའོ།། སྙམ་ན། ཐེག་ཆེན་ལ་གནས་པའི་བྱང་སེམས་འདི་ནི། བྱང་ཆུབ་ཀྱི་སེམས་ཀྱི་སྟོབས་ཀྱིས་དུས་མཐའི་མེ་བཞིན་དུ་སྔོན་གྱི་སྡིག་པ་ཟད༌པར་བྱེད་ཅིང་བསོད་ནམས་ཟད་མི་ཤེས་པའི་རྒྱ་མཚོ་སྡུད་པ་སྟེ། སྟེར་བར་བྱེད་པའི་ཕྱིར་ཉན་ཐོས་རྣམ་པས་མཆོག་ཏུ་བཤད་ནི། རྒྱ་དཔེ་དང་འགྲེལ་པར་མྱུར་བར་འགྲོ་ཞེས་ཏེ། ཐབས་ཀྱི་མཆོག་གིས་ཟིན་པའི་ཕྱིར་ཏེ། དགེ་བ་ལྷ་ན་རེ། ཐར་ཆའི་དགེ་བ་ཅན་གྱི་ཉན་ཐོས་བསྐལ་པ་བྱེ་བ་གྲངས་མེད་པར་གནས་ལ། བྱང་སེམས་ནི། བསྐལ་པ་གྲངས་མེད་པ་བཞི་བཅུས་མྱུར་ཟེར་རོ།། རྒྱ་དཔེའི་ཀྱང་གི་སྐས་རང་སངས་རྒས་ཀྱང་སྡད་དོ།། 
བཞི་པ་ནི། སྔར་བརྗོད་པའི་རིམ་པ་དེ་བས་ཏེ། དེ་ལྟར་ན། སྐྱོ་བ་སྟེ། ཡོངས་སུ་ཉོན་མོངས་པ་དང་། ངལ་བ་སྟེ། ལུས་སེམས་དུབ་པ་ཀུན་སྔར་བཤད་པའི་ཚུལ་གྱིས་སེལ་བ་བྱང་ཆུབ་སེམས་ཀྱི་ཤིང་རྟ་གཞལ་ཡས་ཁང་དང་འདྲ་བ་ལ་ཞོན་ནས་བསོད་ནམས་ཀྱི་ཚོགས་དུ་མ་དང་ལྡན་པས་བདེ་འགྲོ་ནས་བདེ་འགྲོར་བདེ་བ་གོང་ནས་གོང་དུ་འཕགས་པ་ལ་ལོངས་སྤྱོད་དུ་འགྲོ་བ་ལ་སེམས་ཤེས་ཏེ། རྟོག་ལྡན་སུ་ཞིག་ཇི་ལྟར་སྒྱིད་ལུག་པར་འགྱུར་ཏེ། སྒྱིད་ལུག་པར་མི་རིགས་སོ།། 
༼ ༢ ༽ གཉེན་པོ་སྤེལ་བ།
༼ ༡ ༽ སྦྱོར་བ་དཔུང་ཚོགས་བཤམས་པ།
༼ ༡ ༽ མདོར་བསྟན་པ།
གཉིས་པ་ལ། སྦྱོར་བ་དཔུང་ཚོགས་བསྐྱེད། དངོས་གཞི་ལྷུར་བླང་། རྗེས་བདག་ཉིད་དབང་དུ་བྱ་བ་དང་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ལ། དཔུང་ཚོགས་ཀྱི་ངོ་བོ་དང་། ཁྱད་པར་མོས་པའི་རྒྱུ་དང་། དཔུང་ཚོགས་ཀྱི་འབྲས་བུ་མདོར་བསྟན་པ་དང་གསུམ་གྱི་དང་པོ་ནི། དེ་ལྟར་བརྩོན་འགྲུས་ཀྱི་མི་མཐུན་ཕྱོགས་གསུམ་མམ་བཞི་སྤངས་ནས་གཉེན་པོ་བརྩོན་འགྲུས་སྤེལ་བའི་ཕྱིར་དཔུང་གི་ཚོགས་བསྟན་པ་ནི། འདི་བརྩོན་འགྲུས་ཀྱི་རྒྱུ་ཡིན་ལ། བརྩོན་འགྲུས་ནི། དོན་ཐམས་ཅད་འགྲུབ་བྱེད་ཡིན་པའི་ཕྱིར་སེམས་ཅན་གྱི་དོན་བསྒྲུབ་པར་བྱ་བའི་ཕྱིར་མོས་པ་ནི། རྒྱ་དཔེ་དང་འགྲེལ་པར་འདུན་པར་འབྱུང་བས་དགེ་བ་འདོད་པའི་འདུན་པ་དང་། བརྩམས་པ་མཐར་ཕྱིན་པར་བྱེད་པའི་བརྟན་པ་དང་། དམ་པའི་ལས་ལ་ཞེན་པའི་དགའ་བ་དང་། མ་ནུས་པ་དང་ལེགས་པར་ཟིན་པའི་ཚེ་ན་འཇོག་པའི་དོར་བ་སྟེ། འདི་བཞི་ཆ་ཤས་དུ་མ་བསྡུས་པའི་བདག་ཉིད་ཡིན་པའི་ཕྱིར་དཔུང་ངམ། སྟོབས་ཡིན་ཏེ། གླང་པོ་ཆེ་ལ་སོགས་པའི་དཔུང་བཞིན་ནོ།། 
གཉིས་པ་ནི། དཔུང་བཞིའི་དང་པོ་མོས་པ་སྟེ། འདུན་པ་ནི། མི་དགེ་བའི་འབྲས་བུ་དམྱལ་སོགས་ཀྱི་དུཿཁས་འཇིགས་པ་དང་། འདུན་པ་དེའི་ཕན་ཡོན་ཏེ། འབྲས་བུ་དགེ་བ་ཡིན་ལ། དེ་ལས་སངས་རྒྱས་འགྲུབ་པ་ལ་སོགས་པའི་འབྲས་བུ་བཟང་པོ་འབྱིན་པར་ཡང་དང་ཡང་དུ་བསམ་པས་བསྐྱེད་པར་བྱའོ།། བི་བྷཱུ་ཏི་ན་རེ། ཚིགས་བཅད་གཅིག་པོ་འདི་སྐབས་སུ་མ་བབ་པས་གཞན་གྱིས་བཅུག་པ་ཡིན་ཏེ། མི་མཐུན་ཕྱོགས་བཞི་སྤངས་ནས་བརྩོན་འགྲུས་འཕེལ་བའི་ཕྱིར་དཔུང་ལ་འབད་པར་བྱ་ཞེས་སྦྲེལ་དགོས་ལ། དེ་ཚིགས་བཅད་འོག་མ་ལ་ཡོད་པའི་ཕྱིར་དང་། འདིར་དེ་ལྟ་བུའི་འབྲེལ་བསྟན་པ་མེད་པའི་ཕྱིར་དང༌། མདོར་བསྟན་ཡིན་ན་རྒྱས་བཤད་འོང་དགོས་པ་ལ་མེད་པའི་ཕྱིར་རོ་ཟེར་ལ། འགྲེལ་པ་གཞན་ཐམས་ཅད་ཀྱིས་ནི་མདོར་བསྟན་དུ་བཀྲལ་ལོ།། འོན་ཀྱང་སྔར་གྱི་ཚིགས་བཅད་དང་འདི་གཉིས་མེད་ན། གཞུང་འབྲེལ་ཆགས་ཤིང་མཛེས་པ་ཞིག་འབྱུང་སྟེ། འོག་གི་ཚིགས་བཅད་མདོར་བསྟན། དེ་མན་ཆད་རྒྱས་བཤད་དུ་བྱས་ན་མཛེས་ཏེ། སྔར་དཔུང་བཞི་ལས་མ་བཤད། འོག་ནས་ལྷུར་བླང་དང་། དབང་བསྒྱུར་བ་གཉིས་ཀྱང་དཔུང་དུ་གསུངས་ཏེ། སྟོབས་དང༌། དཔུང་སྐད་དོད་གཅིག་པའི་ཕྱིར་རོ།། སྔར་གྱི་མདོར་བསྟན་དབང་བཙན་དུ་བྱས་ནས་དཔུང་དང་། ལྷུར་བླང་སོགས་ཐ་དད་དུ་བྱས་སོ།། བོད་ཁ་ཅིག། ཚིགས་བཅད་འདི་གཉིས་གོང་འོག་སྣར་ནས་བཤད་དོ།། 
གསུམ་པ་ནི། སྔར་བརྗོད་པའི་རྒྱུ་མཐུན་གྱི་རིམ་པ་དེ་ལྟར་བརྩོན་འགྲུས་ཀྱི་མི་མཐུན་པའི་ཕྱོགས་ལེ་ལོ་ངན་ཞེན་སྒྱིད་ལུག་བདག་ཉིད་བརྙས་པ་རྣམས་སྤངས་ཏེ། བརྩོན་འགྲུས་སྤེལ་བའི་ཕྱིར་འབད་པར་བྱའོ།། ཐབས་གང་གིས་ཤེ་ན། མོས་པ་སྟེ། འདུན་པ་དང༌། ང་རྒྱལ་ནི། སེམས་མཐོན་པོ་ཡིན་ལ། དེས་བརྟན་པའི་དཔུང་འཕེལ་བར་བྱེད་པས་དོན་གྱིས་བརྟན་པའི་དཔུང་ཡིན་ནོ།། དགའ་བ་དང་། དོར་བ་དང༌། ལྷུར་བླང་བ་འབད་རྩོལ་དང་། བདག་ཉིད་ལ་དབང་ཁསྐྱུར་བའི་སྟོབས་ཏེ། དཔུང་གིས་སོ།། 
༼ ༢ ༽ རྒྱས་པར་བཤད་པ།
གཉིས་པ་ལ། མོས་པ་དང་། ང་རྒྱལ་དང་། དགའ་བ་དང་། དོར་བའི་དཔུང་བསྐྱེད་པ་དང་བཞིའི་དང་པོ་ལ། འདུན་པ་མེད་པ་ལ་སྨད་པ། འདུན་པ་བསྐྱེད་དགོས་པའི་རྒྱུ་མཚན། འདུན་པ་སྐྱེད་པའི་ཐབས། དོན་བསྡུས་ནས་འདུན་པ་སྐྱེད་པར་གདམས་པ་དང་བཞིའི་དང་པོ་ལ། ཉེས་པ་ཟད་པའི་དོན་དུ་དང༌། ཡོན་ཏན་བསྐྱེད་པའི་དོན་དུ་དང་། སྐྱེས་བུ་དམ་པའི་ཆོས་ལ་དང་། འདུན་པ་མེད་པའི་ཉེས་དམིགས་མཐོང་བས་འདུན་པ་མ་བྱས་པ་ལ་སྨད་པ་དང་བཞིའི་དང་པོ་ནི། བདག་དང་སེམས་ཅན་གཞན་གྱི་ལུས་སེམས་ལ་བརྟེན་པའི་ཉེས་པ་སྟེ། སྐྱོན་ཉོན་མོངས་པ་ཚད་དུ་བྱ་མི་ནུས༌པས༌དཔག་ཏུ་མེད་པ་བདག་གིས་གཞོམ་པར་བྱ་བའི་ཕྱིར་གོ་བགོས་ཏེ། བྱང་ཆུབ་ཏུ་སེམས་བསྐྱེད་པ་ཡིན་ན། གང་དུ་ཉེས་པ་མང་པོ་རྣམས་ལྟ་ཞོག། ཉེས་པ་རེ་རེ་
ལ་ཡང་བསྐལ་པ་རྒྱ་མཚོ་སྟེ། བརྒྱ་སྟོང་དུ་མའི་ཚོགས་སུ་འབད་པས་ཟད་པ་སྟེ། སྤོང་བར་བྱེད་པ་ཡིན་པ་ལ། ཉེས་པ་ཟད་པའི་ཕྱིར་སྦྱོར་བ་རྩོམ་པ་ལ་སྤྲོ་བ་དེའི་ནི་ཆ་སྟེ། ཅུང་ཟད་ཙམ་ཡང་བདག་ལ་མ་མཐོང་སྟེ། མི་སྣང་ན། དུཿ་ཁ་སྟེ། གནོད་པ་དཔག་ཏུ་མེད་པར་གྱུར་པའི་སྣོད་དེ། རྟེན་དུ་གྱུར་པའི་བདག་གོ །ཅི་སྟེ་སྟེ། རྣམ་པ་གང་གིས་སྙིང་མ་གས་ཏེ། རལ་བར་མ་གྱུར་ཅེས་སྨད་པའོ།། 
གཉིས་པ་ནི། བདག་དང་གཞན་གྱི་ཡོན་ཏན་མང་པོ་སྟེ། ཚད་མེད་པ་བདག་གིས་བསྒྲུབ་པར་བྱ་དགོས་ཏེ། དེ་ལ་ཡོན་ཏན་གྱི་ཆ་ཤས་རེ་རེ་སྒྲུབ་པ་ལ་ཡང་བསྐལ་པ་རྒྱ་མཚོར་གོམས་པ་བྱ་དགོས་ཏེ། ཉན་རང་མན་ཆད་སེམས་ཅན་ཐམས་ཅད་ཀྱི་དགེ་བ་དཔག་ཏུ་མེད་པ་ཐམས་ཅད་བཅུ་འགྱུར་དུ་བསྒྲེས་པས་སངས་རྒྱས་ཀྱི་བ་སྤུ་གཅིག་འགྲུབ། བ་སྤུ་ཐམས་ཅད་འགྲུབ་པའི་བརྒྱ་འགྱུར་གྱིས་དཔེ་བྱད་གཅིག། དེ་ཐམས་ཅད་འགྲུབ་པ་བརྒྱ་འགྱུར་གྱིས་མཚན་གཅིག། དེ་སུམ་ཅུ་འགྲུབ་པ་སྟོང་འགྱུར་གྱིས་མཛོད་སྤུ། དེ་འབུམ་གྱིས་གཙུག་ཏོར། དེ་བརྒྱ་འགྱུར་གྱིས་གསུང་ཆོས་ཀྱི་དུང་སོགས་འགྲུབ་པར་རིན་ཆེན་ཕྲེང་བར། རང་སངས་རྒྱས་ཀུན་ལས་བྱུང་དང་།། སློབ་དང་མི་སློབ་ལས་བྱུང་དང༌།། འཇིག་རྟེན་མ་ལུས་ཀུན་བསོད་ནམས།། འཇིག་རྟེན་
བཞིན་དུ་དཔག་མེད་གང༌།། དེ་བཅུར་བསྒྲེས་པར་གྱུར་རྣམས་ཀྱིས།། བ་སྤུའི་བུ་ག་གཅིག་འགྲུབ་སྟེ།། ཞེས་སོགས་བཤད་ན། བདག་ནི། ཡོན་ཏན་ཐམས་ཅད་ལྟ་ཞོག། ཡོན་ཏན་རེ་རེའི་ཆ་ཙམ་ལ་ཡང་གོམས་པ་ནམ་ཡང་མ་སྐྱེས་ཏེ། ཤིན་ཏུ་ཐོབ་དཀའ་བ་ལས་ཅི་ཞིག་ལྟར་ཏེ། བརྒྱ་ལམ་ན་རྙེད་པའི་མིའི་སྐྱེ་བ་ཡང་བདག་གིས་དོན་ཏེ་འབྲས་བུ་མེད་པར་བྱས་པ་སྟེ། རྒྱབ་ཏུ་དོར་བ་ནི། མཚར་ཏེ། རྨད་དུ་བྱུང་བའོ།། ཞེས་བསྟིང་བའི་ཚིག་གོ།
གསུམ་པ་ནི། བདག་གིས་བཅོམ་ལྡན་འདས་ལ་མཆོད་པ་ཉིད་དགའ་སྟོན་ཆེན་པོ་ཡིན་ཏེ། དེ་བྱས་པའི་ཡིད་བདེ་བ་མ་བྱིན་ཏེ། བདག་གིས་མ་ཐོབ་ཅིང་། བསྟན་པ་སྟེ། སྐུ་གཟུགས་དང་། མཆོད་རྟེན་དང༌། དམ་པའི་ཆོས་ལ་སོགས་པ་ལ་བཀུར་སྟི་དང༌། ལྷ་ཁང་དང་། ཀུན་དགའ་ར་བ་དང་། གཟིམས་ཆ་དབུལ་བ་ལ་སོགས་པའི་བྱ་བ་སྟེ། མཆོད་པ་ཡང་མ་བྱས་ལ། ནོར་མེད་པའི་དབུལ་པོའི་བསམ་པ་སྟེ། འདོད་པ་ཉེར་མཁོ་སྦྱིན་པའི་སྒོ་ནས་རྫོགས་པར་མ་བྱས་ཤིང་དགྲ་ལ་སོགས་པའི་འཇིགས་པས་འཁྲུགས་པ་ལ་མི་འཇིགས་པ་མ་བྱིན་ཞིང་། ལུས་དང་ཡིད་ཀྱི་དུཿཁས་བསྡུས་པའི་ཉམ་ཐག་པ་ལ། དེ་བསལ་ནས་བདེ་བ་ཡང་མ་བྱིན་ན། སྐྱེས་བུ་དམ་པའི་ཆོས་འདི་རྣམས་དང་བྲལ་བའི་ཕྱིར་བདག་མའི་མངལ་གྱི་ཟུག་རྔུ་དང་། དུཿཁ་འབའ་ཞིག་བསྐྱེད་པར་ཟད་ཀྱི། གཞན་དོན་མ་བྱས་སོ།། 
བཞི་པ་ནི། འོ་ན་ཁྱེད་ལ་ཉེས་པ་འདི་འདྲ་འབྱུང་བ་ཅི་ཞེ་ན། བདག་ནི། སྔོན་དགེ་བའི་ཆོས་ལ་མོས་པ་སྟེ།འདུན་པ་དང་བྲལ་བ་ཡིས་ད་ལྟའི་སྐྱེ་བ་འདི་ལཕོངས་པ་སྟེ། རྒུད་པའམ་དབུལ་བ་སོགས་འདི་འདྲ་བ་བྱུང་བར་གྱུར་ན། བློ་ལྡན་སུ་ཞིག་ཆོས་ལ་མོས་པ་སྟེ། འདུན་པ་གཏོང་བ་སྟེ། འདོར་བར་མི་རིགས་སོ།། 
གཉིས་པ་ནི། སྔར་མོས་པ་དུཿཁ་ཞེས་གསལ་བར་སྟོན་པ་རྒུད་པ་བསལ་བའི་དོན་འབའ་ཞིག་ཏུ་མ་ཟད། དཀར་པོ་དགེ་བའི་ཕྱོགས་ནི། ཐམས་ཅད་
གསག་པའི་དོན་དུ་ཡང་འདུན་པ་བསྐྱེད་པར་བྱ་སྟེ། དེ་ཐམས་ཅད་ཀྱི་རྩ་བ་མོས་པ་སྟེ། འདུན་པ་ཡིན་པར། མདོ་(འཇམ་དཔལ་གྱི་སངས་རྒྱས་ཀྱི་ཞིང་གི་ཡོན་ཏན་བཀོད་པའི།)ལས། ཆོས་རྣམས་ཐམས་ཅད་རྐྱེན་བཞིན་ཏེ།། འདུན་པའི་རྩ་ལ་རབ་ཏུ་གནས།། གང་གིས་སྨོན་ལམ་ཅི་བཏབ་པ།། འབྲས་བུའང་དེ་འདྲ་ཉིད་དུ་འགྱུར།། ཞེས་ཐུབ་པས་གསུངས་སོ།། 
གསུམ་པ་ལ། འདུན་པའི་རྩ་བ་ལས་འབྲས་ཀྱི་རྣམ་སྨིན་སྒོམ་པར་བསྟན་པ་དང་། ལས་འབྲས་ཀྱི་རྣམ་སྨིན་བཤད་པ་གཉིས་ཀྱི་དང་པོ་ནི། འདུན་པ་དེའི་ཡང་རྩ་བ་སྟེ། རྒྱུ། རྟག་ཏུ་སྟེ། དུས་ཐམས་ཅད་དུ་དགེ་མི་དགེའི་ལས་ཀྱི་རྣམ་སྨིན་གྱི་འབྲས་བུ་འཇིག་རྟེན་ཕ་རོལ་ཏུ་འདོད་མི་འདོད་ཐོབ་པའི་མཚན་ཉིད་ཅན་དེ་ཡང་ཡང་བསྒོམས་པས་སོ།། 
གཉིས་པ་ལ། དགེ་མི་དགེའི་ལས་འབྲས་སྤྱིར་བསྟན། ཐུན་མོང་མ་ཡིན་པའི་ལས་འབྲས་སོ་སོར་བཤད་པ་གཉིས་ཀྱི་དང་པོ་ནི། ལུས་ཀྱི་དུཿཁ་དང༌། སེམས་ཀྱི་ཡིད་མི་བདེ་བ་དང་། དམྱལ་སོགས་ཀྱི་དུཿཁ་དུ་མའི་འཇིགས་པ་གསོད་འཆིང་སོགས་རྣམ་པ་སྣ་ཚོགས་པ་དང་། ཡིད་ཀྱིས་ཚོལ་བ་རྙེད་པ་འདོད་པའི་དོན་རྣམས་དང་བྲལ་བ་སྟེ། གེགས་བྱས་པས་མ་རྙེད་པར་ཡང་སྡིག་པ་སྤྱོད་པ་སྟེ། བྱེད་པ་ཉིད་ལས་སྐྱེད་ཅིང་འབྱུང་བར་འགྱུར་རོ།། དགེ་བའི་ལས་འབྲས་ནི། ཡིད་ལ་བསམ་པ་ནི། ཡིད་ཀྱི་ཤིང་རྟ་སྟེ། འདོད་པ་ལ་སྨོན་པའི་རྣམ་རྟོག་ཡིན་ཏེ། འཇིག་རྟེན་ན། ཡིད་ཀྱི་རྒྱལ་སྲིད་ཅེས་གྲགས་པ་བཞིན་ཏེ། དེས་དགེ་བ་སྟེ། བསོད་ནམས་བྱས་པས་གང་དང་གང་དུ་ནི། འགྲོ་བ་གང་དུ་འགྲོ་བར་འགྱུར་བ་དེ་དང་དེར་བསོད་མཐའ་དག་སྡུད་པའི་ཟློས་སྒྲ་སྟེ། ནམས་ཀྱི་ལས་དེས་འབྲས་བུ་ཉིད་མངོན་པར་འདོད་པའི་འབྲས་བུ་སྟོན་པར་བྱེད་པས་ཡིན་ཏེ། རིན་དང་འདྲ་བས་མངོན་པར་མཆོད་པར་འགྱུར་ཏེ། སྤོས་ཀྱི་གླང་པོ་བཞིན་ནོ།། འོ་ན། འདོད་པ་ལ་སྨོན་པས་སྡིག་པ་བྱས་ཀྱང་དགེ་བར་འགྱུར་རོ།། ཞེ་ན། མི་འགྱུར་ཏེ། སྡིག་པ་བྱེད་པ་བདེ་བ་འདོད་ཅིང་དོན་དུ་གཉེར་ཀྱང་འགྲོ་བ་གང་དང་གང་དུ་འགྲོ་བར་འགྱུར་བའི་སྐྱེ་གནས་དེ་དང་དེར་སྡིག་པ་དེས་བྱས་པའི་དུཿཁ་ཉིད་འདོད་པ་གཅོད་པར་བྱེད་པས་ན། མཚོན་ཏེ། དེས་རྣམ་པར་འཇོམས་པར་བྱེད་དེ། ལྡེ་གུ་སྐྱེས་བཞིན་ནོ།། 
གཉིས་པ་ལ། གཅིག་ཏུ་དཀར་བ་ཟག་མེད་ཀྱི་ལས་འབྲས། གཅིག་ཏུ་ནག་པ་སྡིག་ཅན་གྱི་ལས་འབྲས་བཤད་པ་གཉིས་ཀྱི་དང་པོ་ནི། རབ་ཏུ་དགའ་བ་ལ་སོགས་པའི་ས་ཐོབ་པ་རྣམས་མི་འདོད་བཞིན་དུ་མའི་མངལ་དུ་སྐྱེ་བ་མ་ཡིན་གྱི། ཞིང་དག་པ་བདེ་བ་ཅན་ལྟ་བུ་ན། ཡངས་པས་ན། རྒྱ་ཆེ་བ། དྲི་བཟང་བ་སྟེ། ཞིམ་པ། བསིལ་བ་སྟེ། རེག་བྱ་བདེ་བ་དང་ལྡན་པའི་པདྨའི་སྙིང་པོར་གནས་པ་སྟེ། བཞུགས་པའི་ཚོགས་གཉིས་བསྡུས་པའི་བྱང་ཆུབ་ཀྱི་སེམས་དང་ལྡན་པའི་བདེ་གཤེགས་ཀྱི་སྲས་སུ་འགྱུར་རོ།། ཞེས་སྦྲེལ་ལོ།། འོ་ན། པདྨའི་སྙིང་པོ་དེ་ཟས་གང་གིས་ལུས་རྒྱས་ཤེ་ན། རྒྱལ་བ་སྟེ། སངས་རྒྱས་ཀྱི་དམ་པའི་ཆོས་ཀྱི་གསུང་སྙན་པ་སྟེ། དབྱངས་ཀྱི་ཡན་ལག་ཐམས་ཅད་དང་ལྡན་པས་མཆོག་ཏུ་ཡིད་བདེ་བ་བྱེད་པའི་ཞལ་ཟས་ཀྱིས་ལུས་ཀྱི་གཟི་བརྗིད་དེ། མདངས་བསྐྱེད་པ་སྟེ། འཕེལ་བར་བྱས་པའོ།། ཇི་ལྟར་སྐྱེ་ཞེ་ན། ལུས་སྨིན་པའི་དུས་སུ་མཁྱེན་ནས་ཐུབ་པ་སྟེ། དེ་བཞིན་གཤེགས་པའི་འོད་ཟེར་གྱིས་རྒྱས་པ་སྟེ། སད་ཅིང་ཁ་ཕྱེ་བར་བྱས་པའི་པདྨ་ལས་བྱུང་བ་སྟེ། ངེས་པར་ཐོན་ཞིང་སྐྱེས་པ་ཡིན་ནོ།། ལུས་ཇི་ལྟ་བུ་ཞེ་ན། མཚན་དང་དཔེ་བྱད་ཀྱིས་བརྒྱན་པའི་ལུས་མཆོག་ཅན་ཏེ། དེ་ལྟ་བུར་གྱུར་པའི་བདེ་གཤེགས་ཀྱི་སྲས་ཏེ། རྒྱུད་དུ་སྐྱེ་བར་འགྱུར་རོ།། དེ་གནས་གང་དུ་གནས་ཤེ་ན། རྒྱལ་བ་སྟེ། བདེ་གཤེགས་འོད་དཔག་མེད་ལྟ་བུའི་མདུན་ཏེ། སྤྱན་སྔར་གནས་སོ།། དེ་རྒྱུ་གང་གིས་འགྱུར་ཞེ་ན། གཅིག་ཏུ་དཀར་བའི་ཟག་མེད་ཀྱི་དགེ་བས་
འགྱུར་རོ།། འདི་ནི། མའི་མངལ་དུ་སྐྱེ་བ་རྣམས་ལ་འདི་ལས་ལྡོག་པའི་དོག་པ་དང་། དྲི་ང་བ་དང་། ཕོ་བའི་མེ་དྲོད་ཀྱིས་ཚ་བ་དང་། ཕ་མའི་མི་གཙང་བ་ལས་བྱུང་བ་དང་། མས་ཟོས་འཐུང་བྱས་པའི་ཟས་ཀྱིས་བསྐྱེད་པ་དང་། མངལ་གྱི་དྲི་མས་གོས་པ་དང་། སྐྱེ་བའི་དུས་ན་འགའ་ཞིག་འཆི་ཞིང་། མ་ཤི་ཡང་གཅར་ལ་མནན་པ་བཞིན་དུ་གྱུར་པའི་སྡུག་བསྔལ་ཡོད་དེ། མིར་སྐྱེ་བ་འདྲེན་མའི་ལས་ཀྱི་རྣམ་སྨིན་ཞར་ལ་བསྟན་པའོ།། 
གཉིས་པ་ནི། གཤིན་རྗེའི་སྐྱེས་བུ་སྟེ། དུས་ཀྱི་ཕོ་ཉས་པགས་པ་མ་ལུས་པ་སྟེ། མཐའ་དག་ཐོ་བ་འབར་བ་ལ་སོགས་པའི་མཚོན་གྱིས་བཤུས་པ་སྟེ། གུད་དུ་ཕྲལ་བས་ཤིན་ཏུ་ཉམ་ཐག་པས་ངུ་ཞིང་རབ་ཏུ་ཚ་བའི་མེ་ཡིས་བཞུས་པ་སྟེ། ཞུ་བར་གྱུར་པ་ཡི་ཟངས་ཞུན་མ་ལུས་ལ་བླུགས་པར་གྱུར་ལ། པགས་པ་བཤུས་པ་ལ་མེ་འབར་བའི་རལ་གྲི་དང་། མདུང་ཐུང་སོགས་མཚོན་དུ་མས་བསྣུན་པས་ཤའི་དུམ་བུ་བརྒྱར་ལྷགས་པ་སྟེ། ཆད་ཅིང་། མེ་ཤིན་ཏུ་འབར་བའི་ལྕགས་ཀྱི་ས་གཞིར་ལྷུང་བ་ནི། མི་དགེ་བ་ལན་མང་པོའི་མཐར་ཥབྱས་པས་འགྱུར་བའོ།། 
བཞི་པ་ནི། དགེ་མི་དགེའི་ཕན་ཡོན་དང༌། ཉེས་དམིགས་ཆེ་བ་དེ་བས་དེ་དག་ཡང་ཡང་བསམ་ནས་མི་དགེ་བ་སྤོང་ཞིང་དགེ་བ་ལ་མོས་པ་སྟེ། འདུན་པར་བྱ་ཞིང་།གུས་པ་སྟེ། བསམ་པ་ཐག་པ་ཉིད་དུ་བསྒོམ་པར་བྱའོ།། 
གཉིས་པ་ལ། བསྟན་བཤད་གཉིས་ཀྱི་དང་པོ་ནི། སངས་རྒྱས་ཕལ་པོ་ཆེའི་རྡོ་རྗེ་རྒྱལ་མཚན་གྱི་བསྔོ་བ་ལེའུ་དྲུག་པ་ནས་བཤད་པའི་ཆོ་ག་སྟེ། རིམ་པས་ང་རྒྱལ་ཏེ། བསྒྲུབ་བྱའི་དོན་བརྩམས་ནས་གོང་ནས་གོང་དུ་བརྟན་པར་བསྒོམ་པར་བྱའོ།། ཡང་ན། བརྟན་པར་ཡང་དག་པར་བརྩམས་ནས་བསྒོམ་པར་བྱའོ།། སྦྱོར་བ་དམན་པས་མ་ཡིན་པའོ།། མདོ་དེ་ཉིད་ལས། དཔེར་ན། ལྟའི་བུ་ཉི་མ་འཆར་བ་ན། དམུས་ལོང་གི་ཉེས་པས་མི་འདུག་གོ། ཞེས་སོགས་ཀྱི་དཔེ་སྔོན་དུ་བཏང་ནས་དེ་བཞིན་དུ་བྱང་ཆུབ་སེམས་དཔའ་སེམས་དཔའ་ཆེན་པོ་དྲན་པ་དང་། ཤེས་བཞིན་ཅན། སེམས་ཟབ་ཅིང་རྒྱ་ཆེ་བ་ལ་རྣམ་པར་མ་ཞུམ་པ། ཡོན་ཏན་གྱི་སྤྱོད་པ་དང་ཡེ་ཤེས་ཀྱི་སྤྱོད་པ་མཐས་གཏུགས་པ་ནི། སེམས་འཁུ་བའི་ངང་ཚུལ་གྱི་ཉེས་པས་མི་ལྡོག་གོ། དེ་བཞིན་དུ་སྦྱར་ཏེ། སེམས་ཅན་དམྱལ་བར་སྐྱེ་བ་དེ་དག་དང་ངན་སོང་གི་ས་ལ་གནས་པའི་སེམས་ཅན་དེ་དག་ཐམས་ཅད་དེ་ནས་ཤི་འཕོས་པར་གྱུར་ཅིང་། བདག་གི་དུཿཁའི་ཕུང་པོ་ཆེན་པོ་བླང་བར་བྱའོ།། བརྩོན་པར་བྱའོ།། སྤྲོ་བར་བྱའོ།། མི་ལྡོག་པར་བྱའོ།། མི་འབྲོས་པར་བྱའོ།། མི་སྐྲག་པར་བྱའོ།། མི་འཇིགས་པར་བྱའོ།། ཕྱིར་མི་ལྡོག་པར་བྱའོ།། སྒྱིད་མི་ལུག་པར་བྱའོ།། ཞེས་སོགས་རྒྱས་པར་གསུངས་སོ།། 
གཉིས་པ་ལ། བསླབ་བཏུས་ནས་བརྩོན་པ་དང་། བསམ་པ་དང་། སྙིང་རྗེ་བརྟན་པ་གསུམ་ལས། འདིར་དང་པོ་ཙམ་ཞིག་བསྟན་ལ། དེ་ལ་སྦྱོར་བ་རྩོམ་པ་དང༌། ཞུགས་པའི་བརྩོན་པ་བརྟན་པ་གཉིས་ཀྱི་དང་པོ་ལ། རྩོམ་པའི་རིམ་པ་ལ་བསླབ་པའི་ཕྱིར་ནུས་མི་ནུས་བརྟགས་ནས་ནུས་ན་བརྩམ་པ་དང་། བརྩམས་ནས་ལོག་པའི་ཉེས་དམིགས་བསྟན་པ་གཉིས་ཀྱི་དང་པོ་ནི། བརྩོན་འགྲུས་རྩོམ་པའི་བྱ་བ་ལ་འཇུག་པདང་པོ་ཉིད་དུ་འབྱོར་པ་སྟེ། འདོད་དོན་སྒྲུབ་པའི་རྒྱུའམ་ནུས་པ་མཐའ་དག་བརྟགས་པ་སྟེ། ནུས་མི་ནུས་རྣམ་པར་དཔྱད་ནས་སྒྲུབ་པའི་ནུས་སྟོབས་དང་ལྡན་ན། བརྩམ་པར་བྱ་བའམ། ཡང་ན་སྟེ། སྒྲུབ་མི་ནུས་ན། མི་བརྩམ་པར་བྱའོ།། དེའི་དགོས་པ་ནི། མི་ནུས་ན། དང་པོ་ཉིད་ནས་མ་བརྩམས་པ་མཆོག་ཡིན་ཏེ། དམ་བཅའ་མ་ཉམས་པའི་
ཕྱིར་རོ།། སྦྱོར་བ་བརྩམས་ནས་ལྡོག་པར་མི་བྱའོ།། 
གཉིས་པ་ནི། ཚེ་འདིར་སྦྱོར་བ་བརྩམས་ནས་ལོག་ན། ཚེ་འདིར་མ་ཟད། སྐྱེ་བ་གཞན་དུ་ཡང་བརྩམས་ནས་ལྡོག་པ་དེ་གོམས་ཤིང་དེ་ལས་དམ་བཅའ་ཉམས་པའི་ཕྱིར་སྡིག་པ་དང༌། དེ་ལས་དེའི་རྣམ་སྨིན་དུཿཁ་འཕེལ་བར་འགྱུར་ཞིང་། བྱ་བ་དེ་བཤོལ་ནས་གཞན་བྱ་བར་བརྩམས་པའི་བྱ་བ་གཞན་དེ་ཡང་དམན་པ་སྟེ། ཉམས་པའམ་ཆུད་ཟོས་པར་འགྱུར་ལ། བརྩམས་ནས་གཞག་པ་དེའི་འབྲས་བུའི་དུས་ན་འབྲས་བུ་གཞན་བྱ་བ་དེ་ཡང་དམན་པར་འགྱུར་རོ།། ཀྱང་ནི། དམན་འགྱུར་ཞེས་པ། གཉི་ག་ལ་སྡུད་པའོ།། བརྩམས་ནས་བཞག་པ་དེ་ཡང་འགྲུབ་པར་མི་འགྱུར་རོ།། དེ་ལྟར་ཉེས་དམིགས་ལྔ་ལས། དང་པོ་བྱེད་པ་རྒྱུ་མཐུན། གཉིས་པ་རྣམ་སྨིན། ལྷག་མ་གསུམ་སྐྱེས་བུ་བྱེད་འབྲས་སོ།། 
གཉིས་པ་ལ། བསྟན་བཤད་གཉིས་ཀྱི་དང་པོ་ནི། ཅི་ང་རྒྱལ་ཐམས་ཅད་དུ་
བྱའམ་ཞེ་ན། བྱ་བའི་ལས་དང་། སྤང་བྱ་ཉེས་པའི་ཉོན་མོངས་པ་གཞོམ་པ་དང་། ཉོན་མོངས་ཀྱི་ཚུར་མི་ཚུགས་པའི་ནས་པ་སྟེ་གསུམ་པོ་དག་ལ་ང་རྒྱལ་བྱའོ།། 
གཉིས་པ་ལ། ལས་དང༌། ཉོན་མོངས་དང༌། ནུས་པའི་ང་རྒྱལ་བྱ་བ་དང་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ནི། སེམས་ཅན་གྱི་ཁ་ན་མ་ཐོ་བ་མེད་པའི་ལས་ཐམས་ཅད་གཞན་ལ་མི་རག་པར་བདག་ཉིད་གཅིག་པུས་བྱའོ།། ཞེས་སེམས་སྟོབས་སྐྱེད་པ་འདི་ནི། ལས་ཀྱི་ང་རྒྱལ་གྱི་མཚན་ཉིད་དོ།། 
གཉིས་པ་ནི། ཉོན་མོངས་པས་དབང་དུ་བྱས་ཏེ་རང་དབང་མེད་པའི་འཇིག་རྟེན་ཏེ། སྐྱེ་བོའི་ཚོགས་འདི་གང་དུ་ཡང་རང་གི་དོན་སྒྲུབ་པར་མི་ནུས་པས་དེ་རྣམས་ལ་བདེ་བ་ཐམས་ཅད་བསྒྲུབ་པའི་ཕྱིར་བདག་གིས་བྱང་ཆུབ་ཏུ་སེམས་བསྐྱེད་དེ། དེའི་ཕྱིར་འགྲོ་བ་སྟེ། སྐྱེ་བོ་འདི་དག་འདི་ལྟ་བུའི་ཁུར་བསྐུར་བ་ལ་བདག་ལ་ནུས་པ་མེད་པ་མ་ཡིན་པ་དེ་བས་བདག་གི་ལས་འདི་ཐམས་ཅད་བྱའོ།། ཞེས་རྒྱ་དཔེ་ལྟར་འགྲེལ་ཆེན་ནས་སོ།། བོད་དཔེ་ལྟར་ན། བདག་གི་ལས་བྱ་ནུས་པ་ལྟར་འགྲོ་བས་བྱ་མི་ནུས་པས་ཞེས་སྦྱར་རོ།། དེ་ལྟར་ཡིན་ཡང་བདག་དམན་པའི་ལས་བྱེད་པ་ངོ་ཚའོ།། སྙམ་ན། སེམས་ཅན་གཞན་དག་མི་གཙང་བ་འཕྱག་པ་སོགས་སམ། ཁུར་འཁུར་བ་སོགས་ཤིན་ཏུ་དམན་པའི་ལས་བྱེད་ན། བདག་ཉིད་སེམས་ཅན་ཐམས་ཅད་ཀྱི་བྲན་ཡིན་ལ། དེ་ཡོད་ཀྱང་རྗེ་བོའི་བྱ་བ་མི་བྱེད་པར་ཇི་ལྟར་འདུག་སྟེ། འདུག་པར་མི་རིགས་ཏེ། བདག་ནི། དེའི་བུའམ་བྲན་ཡིན་པ་ལ་དམན་པའི་ལས་དེ་བདག་གིས་བྱ་བར་མི་རིགས་སོ།། ཞེས་ང་རྒྱལ་གྱིས་མི་བྱེད་ན། དེའི་ཚེ་བདག་གི་ང་རྒྱལ་འདི་དོན་ཆེན་པོ་ཉམས་པར་བྱེད་པས་མེད་པ་སྟེ། བརླག་ན་མཆོག་ཡིན་གྱི། ཡོད་པས་ཅི་ཞིག་བྱ།
གཉིས་པ་ལ། ཉོན་མོངས་པ་ལས་རྒྱལ་བའི་ང་རྒྱལ་ལ་གནས་པར་བྱ་བ་དང་། ཉོན་མོངས་པའི་དགྲའི་དབང་དུ་གྱུར་ན་ང་རྒྱལ་ཅན་མ་ཡིན་པར་བསྟན། ཉོན་མོངས་པའི་དགྲ་ལས་རྒྱལ་བར་ང་རྒྱལ་ཅན་དུ་བསྟན་པ་དང་གསུམ་གྱི་དང་པོ་ལ། ང་རྒྱལ་དགོས་པའི་རྒྱུ་མཚན། དེས་ན་ང་རྒྱལ་ལ་གནས་པར་གདམས་པ་གཉིས་ཀྱི་དང་པོ་ནི། དཔེར་ན། སྦྲུལ་ཤི་བའི་རོ་དང་ཕྲད་པར་གྱུར་པ་ན། མཁའ་ལྡིང་དུ་མ་ཟད། ཁྭ་ཡང་མཁའ་ལྡིང་ལྟ་བུར་སྤྱོད་དོ།། དེ་བཞིན་དུ་གལ་ཏེ་བདག་ཡིད་དེ། སེམས་ཉམ་ཆུང་བ་སྟེ། བརྩོན་འགྲུས་ཞན་པར་གྱུར་པ་དེའི་ཚེ་ལྟུང་བ་སྟེ། ཉོན་མོངས་པས་བསྐྱེད་པའི་སྤྱོད་པ་ཆེན་པོ་ལྟ་ཞོག། ཆུང་ངུས་ཀྱང་གནོད་པར་བྱེད་དེ། དེའི་རྒྱུ་མཚན། སེམས་ཀྱི་དཔའ་མེད་པར་ཞུམ་པར་བྱས་པས། རྩོལ་བ་དོར་བ་སྟེ། ལུས་སེམས་ཀྱི་འཇུག་པ་
དམན་ཞིང་སྤྲོ་བ་མེད་པ་ལ་ལེ་ལོ་དང་བརྗེད་ངས་ཀྱི་དབང་གིས་ལྟུང་བ་འབྱུང་བར་བྱ་སླ་བ་མ་ཡིན་ནམ་སྟེ། ཡིན་པས་ལྟུང་བ་ཆུང་ངུས་ཀྱང་ནི་གནོད་དེ། རྒྱ་དཔེ་དང་འགྲེལ་་ནས་ལྟུང་བ་བྱ་སླ་མ་ཡིན་ནམ། བོད་དཔེ་ལྟར་ན། ཕོངས་པ་ལྟུང་བའི་གནོད་པ་ལས་ཐར་པ་ཡོད་དམ་ཅི་སྟེ། མེད་དོ།། ང་རྒྱལ་ཏེ། སེམས་མ་ཞུམ་པ་དང་། རྩོལ་བ་སྟེ། སྤྲོ་བ་ཕུན་སུམ་ཚོགས་པ་བསྐྱེད་པ་སྟེ། ལྡན་པ་ནི། དྲན་ཤེས་བཞིན་གྱིས་ཉོན་མོངས་ཀྱི་སྐབས་མི་འབྱེད་པའི་ཕྱིར་ཆུང་ངུ་ལྟ་ཞོག། ཉོན་མོངས་ཆེན་པོ་ཡིས་ཀྱང་ཐུབ་པར་དཀའ་སྟེ། རྒྱལ་བར་མི་འགྱུར་རོ།། 
གཉིས་པ་ནི། ཞུམ་ན། ཉོན་མོངས་ཀྱི་ཚུར་འཇོམས་སུ་འོང་བ་དེ་བས་སེམས་ནི་རྟན་པ་སྟེ། ང་རྒྱལ་གྱི་གོ་ཆ་གྱོན་པས་ལྟུང་བ་རྣམས་ནི་རྗེས་སུ་འཇུག་པ་
བཀག་པས་དེའི་རྒྱུན་དྲུངས་ཕྱུང་བའི་ཚུལ་གྱིས་གཞོམ་པར་བྱ་སྟེ། གཞན་དུ་ན། བདག་ནི་ལྟུང་བས་ཚུར་བཅོམ་སྟེ། ཕམ་པར་བྱས་ན། ཁམས་གསུམ་ཐམས་ཅད་ལས་རྣམ་པར་རྒྱལ་བའི་སངས་རྒྱས་སུ་འགྱུར་བར་འདོད་པ་ལ་བཞད་གད་ཀྱི་གནས་སུ་འགྱུར་རོ།། དེས་ན་བདག་གིས་ནི་ཉོན་མོངས་ཀུན་ལས་རྒྱལ་བར་བྱ་ཡི། བདག་ལ་སུ་ཡང་རྒྱལ་བར་མི་བྱ་སྟེ། ཧི་སྟེ། གང་གི་ཕྱིར་རྒྱལ་བ་སངས་རྒྱས་ཉིད་ནི། བདུད་ཀྱི་རི་དྭགས་ཀྱིས་མི་ཚུགས་པའི་ཕྱིར་སེངྒེ་སྟེ། དེའི་སྲས་བདག་ཡིན་པས་དེའི་ཕྱིར་བདག་གིས་ང་རྒྱལ་འདི་ལ་གནས་པར་བྱ་སྟེ། སེངྒེའི་ཕྲུ་གུའང་རི་དྭགས་ཟིལ་གྱིས་གནོན་ཅིང་གནས་པ་བཞིན་ནོ།། 
གཉིས་པ་ནི། འོ་ན་ཐ་མལ་དགྲ་ལས་རྒྱལ་བའི་ང་རྒྱལ་ཅན་ཡང་བསྔགས་པར་འོས་སམ་ཞེ་ན། དེ་དག་ང་རྒྱལ་ཅན་མ་ཡིན་གྱི། སྙིང་རྗེའི་གནས་ཡིན་ཏེ། འགྲོ་བ་སྟེ། སེམས་ཅན་གང་ཉོན་མོངས་པའི་ང་རྒྱལ་གྱི་དགྲས་བཅོམ་ཞིང་ཟིལ་གྱིས་མནན་པ་ཉོན་མོངས་པའི་དུཿཁ་ཅན་དེ་ང་རྒྱལ་ཅན་མ་ཡིན་ཏེ། དགྲའི་དབང་དུ་སོང་བའི་ཕྱིར། ཁྱབ་པ་ཡོད་དེ། ང་རྒྱལ་ཅན་ཡིན་ན། དགྲའི་དབང་དུ་མི་འགྲོ་བར་རིགས་པ་ལས་དེ་དག་ཉོན་མོངས་པའི་ང་རྒྱལ་དགྲའི་དབང་དུ་གྱུར་པའི་ཕྱིར་རོ།། དེའི་རྒྱུ་མཚན། ཉོན་མོངས་པའི་ང་རྒྱལ་གྱིས་ཁེངས་ན་ཞེས་པ་འདི། རྒྱ་དཔེ་ལ་མེད་དོ།། ང་རྒྱལ་བདུན་པོ་གང་རུང་གིས་དམྱལ་བ་ལ་སོགས་པའི་ངན་སོང་དུ་ཁྲིད་ཅིང་དེ་ལས་ཐར་ན། བརྒྱ་ལ་མིར་སྐྱེས་ཀྱང་དེའི་དགའ་སྟོན་ཏེ། དགའ་བའི་ལོངས་སྤྱོད་བཅོམ་པ་དང་། གཞན་གྱིས་བྱིན་པའི་སློང་མོའི་ཟས་ཟ་བ་དང་། གཞན་གྱི་བྲན་དང་། རྟོག་དཔྱོད་མི་ཤེས་པའི་གླེན་པ་དང་། མི་མཛེས་ཤིང་མཐོང་ན་མི་དགའ་བའི་མི་སྡུག་པ་དང་། ལུས་རྫུད་ལ་སྟོབས་མེད་པའི་ཉམ་ཆུང་བ་དང་། ཐམས་ཅད་དུ་ཕར་གནོད་པ་མ་བྱས་ཀྱང་ཚུར་གཞན་གྱིས་བརྙས་པར་འགྱུར་རོ།། དེ་འདྲའི་ཉོན་མོངས་པའི་ང་རྒྱལ་གྱིས་ཁེངས་པའི་དཀའ་ཐུབ་ཅན་ཏེ། ཉོན་མོངས་པས་གདུངས་པ་དེ་ཡང་ང་རྒྱལ་ཅན་གྱི་ནང་དུ་གཏོགས་ན་དམན་པ་ཇི་འདྲ་ཡིན་པ་སྨོས་ཏེ། དེ་ཉིད་དམན་པ་སྙིང་རྗེའི་གནས་ཡིན་ནོ།། 
གསུམ་པ་ནི། དེ་འདྲ་ང་རྒྱལ་ཅན་མིན་ན། ང་རྒྱལ་ཅན་གང་ཡིན་ཞེ་ན། བྱང་སེམས་གང་ཞིག་ཉོན་མོངས་ང་རྒྱལ་གྱི་དགྲ་ལས་རྒྱལ་བར་བྱ་བའི་ཕྱིར་གཉེན་པོའི་ང་རྒྱལ་འཆང་བར་གྱུར་པ་དེ་ནི། ང་རྒྱལ་ཅན་དང་། དགྲ་ལས་རྒྱལ་བས་ན། རྣམ་རྒྱལ་དང་། གཟི་བརྗིད་དང་ལྡན་པའི་རབ་ཏུ་དཔའ་བ་ཡང་དེ་ཁོ་ན་ཉིད་ཡིན་ཏེ། གང་ཞིག་ཉོན་མོངས་པའི་ང་རྒྱལ་གྱི་དགྲ་བདོ་བ་སྟེ། དྲག་ཏུ་སྐྱེས་པ་ཡང་ངེས་པར་བཅོམ་སྟེ། འགྲོ་བ་ལ་འདོད་པ་བཞིན་དུ་རྒྱལ་བ་སངས་རྒྱས་ཀྱི་འབྲས་བུ་རྫོགས་པར་སྟེར་བར་བྱེད་པའི་ཕྱིར་རོ།། 
གསུམ་པ་ནི། བླ་མ་དག །འདི་ཡན་ཆད་ནུས་པའི་ང་རྒྱལ་དང་། འདི་ནས་ཉོན་མོངས་པའི་ང་རྒྱལ་དུ་འཆད་དེ། འགྲེལ་པ་རྣམས་ཀྱིས་དེ་ལས་ལྡོག་པར་བཤད་པ་དང་འགལ་ལོ།། དེས་ན་ཉོན་མོངས་པའི་ཕྱོགས་ཏེ། སྡེ་ཚན་གྱི་ཁྲོད་དེ། ནང་དུ་གནས་ན་རྣམ་པ་སྟོང་འགྱུར་དུ་དུཿཁ་དང་། ཉམ་ང་བ་བྱུང་ཡང་སྲན་བཙུགས་ཏེ་ཉོན་མོངས་པའི་ཚོགས་ཀྱིས་མི་ཚུགས་པར་བྱ་སྟེ། དཔེར་ན། ཝ་ལ་སོགས་པའི་རི་དྭགས་ཀྱི་ཚོགས་ཐམས་ཅད་སེངྒེ་གཟི་བརྗིད་ཆེ་བས་ཟིལ་གྱིས་གནོན་པ་བཞིན་ནོ།། ཉོན་མོངས་ཀྱིས་མི༌ཚུགས༌པའི༌ཐབས་ནི། ཉམ༌ང༌བ་སྟེ། དུཿཁ་ཆེ་ཐང་སྟེ། ཤིན་ཏུ་ཕུལ་དུ་བྱུང་བར་
གྱུར་ཀྱང༌། མིའི་མིག་གཅེས་སྤྲས་ཀྱིས་སྲུང་བ་ལྟར་ཞེས་སམ། རྒྱ་དཔེ་དང་འགྲེལ་པ་ཐམས་ཅད་ལས། རོ་ནི་མིག་གིས་མི་མཐོང་ལྟར།། ཞེས་ཏེ། མངར་བ་ལ་སོགས་པའི་རོ་དྲུག་པོ་ལྕེའི་ཡུལ་ཡིན་ཡང་མིག་གིས་མི་མཐོང་སྟེ། མི་རྟོགས་ལ་ཡུལ་དུ་མི་བྱེད་པ་དེ་བཞིན་དུ། ཉམ་ང་བ་བྱུང་བར་གྱུར་ཀྱང་ཉོན་མོངས་པ་ལ་བློ་མི་འཇུག་པའི་ཚུལ་གྱིས་དབང་དུ་མི་འགྱུར་བར་བྱའོ།། བདག་ནི་སོགས་ཀྱི་ཚིགས་བཅད་ནི། སྔར་བཤད་ཟིན་མོད། འོན་ཀྱང་འདིར་རྒྱ་དཔེ་ལའང་མེད་ཅིང་འགྲེལ་པས་ཀྱང་མ་བཀྲལ་ལོ།། 
གསུམ་པ་ལ། དགེ་བའི་ལས་ལ་དགའ་བར་བྱ་བ་མདོར་བསྟན། བདེ་ཞིང་ཞི་བས་ངོམས་མི་ཤེས་པའི་རྒྱུ་མཚན་རྒྱས་པར་བཤད། དོན་བསྡུས་ཏེ་ལས་མཐར་ཕྱིན་པའི་ཕྱིར་དགའ་བས་འཇུག་པར་གདམས་པ་གསུམ་གྱི་དང་པོ་ནི། སྐབས་སུ་བབ་པའི་བསམ་གཏན་དང་། ཀློག་པ་ལ་སོགས་པའི་བྱ་བའི་ལས་གང་རིམ་གྱིས་བྱ་བ་ཡིན་པའི་ལས་དེ་ཉིད་ལ་ཞེན་པར་བྱ་སྟེ། ལས་དེས་མི་ངོམས་པར་ཡང་དང་ཡང་དུ་བྱེད་འདོད་པ་དང༌། དེ་ལ་ཤིན་ཏུ་འཇུག་འདོད་པས་དགའ་བར་བྱ་སྟེ། དཔེར་ན། རྒྱན་པོ་ལ་སོགས་པ་རྩེད་མོའི་བདེ་བའི་འབྲས་བུ་འདོད་པས་དེ་ལ་ཞེན་པ་ལྟར་རོ།
གཉིས་པ་ནི། གང་ཟག་ཐམས་ཅད་ཀྱང་བདེ་བ་ཐོབ་པའི་དོན་དུ་ལས་བྱེད་ཀྱི། གཞན་དུ་ན་དེ་ལ་འཇུག་པར་མི་འགྱུར་རོ།། དེ་ལྟར་ལས་བྱས་ཀྱང་དེ་ལྟར་བདེ་བར་འགྱུར་རམ་མི་འགྱུར་གཏོལ་མེད་པ་སྟེ། ངེས་པ་མེད་དེ་ཚོང་ལ་སོགས་པས་ལ་ལ་བདེ། ལ་ལ་མི་བདེ་བའི་ཕྱིར་རོ།། བྱང་སེམས་གང་གི་ལས་ཉིད་བདེ་བར་འགྱུར་བ་ཡིན་པ་ལ་ཕྱིས་ཀྱི་བདེ་བ་ལ་འདོད་པ་དེ། ལས་དེ་མི་བྱེད་ན་ཇི་ལྟར་བདེ་བ་ཐོབ་སྟེ་མི་ཐོབ་པས་དགའ་བས་ལས་བྱའོ།། དགའ་བས་བྱེད་ཀྱང་ཅུང་ཟད་ཀྱིས་ཆོག་གོ །སྙམ་ན། སྤུ་གྲིའི་སོ་ལ་ཆགས་པའི་སྦྲང་རྩིའི་རོ་ལ་ཆགས་ནས་བལྡགས་ན། ལྕེ་གཅོད་པའི་སྡུག་བསྔལ་མྱོང་བ་ལྟ་བུའི་བདེ་བ་ཆུང་ལ་ཉེས་དམིགས་ཆེ་བའི་འདོད་པའི་ཡོན་ཏན་རྣམས་ཀྱིས་འཁོར་བར་ཡང་ཡང་མྱོང་ཡང་མི་ངོམས་ཏེ། མངོན་མཐོའི་འབྲས་བུ་བསྐྱེད་པས་རྣམ་སྨིན་བདེ་ལ་དུཿ་ཁ་ཞི་བས་མྱང་འདས་སྐྱེད་པས་ཞི་བས་བསོད་ནམས་བདུད་རྩི་ལྟ་བུས་ཇི་ལྟར་ངོམས་ཏེ། ངོམས་མི་ཤེས་སོ།། 
གསུམ་པ་ནི། རྣམ་སྨིན་བདེ་ལ་ཞི་ཁ་དེ་ལྟས་ཏེ། དེའི་ཕྱིར་ལས་བརྩམས་པ་དེ། ཚར་ཏེ། མཐར་ཕྱིན་པར་བྱ་བའི་ཕྱིར་རམ། འགྲེལ་པ་ལྟར་ན། མཐར་ཕྱིན་ཟིན་པའི་དུས་ན་ཡང་ལས་དེ་ཡང་མངོན་པར་ཞེན་པའི་ཚུལ་གྱིས་འཇུག་པར་བྱ་སྟེ། དཔེར་ན། སོ་གའི་ཉི་མ་ཕྱེད་ཀྱི་དུས་སུ་ཆུ་མ་རྙེད་ཅིང་ཉི་ཚན་གྱིས་གདུངས་པའི་གླང་པོ་ཆེ་ཆུ་བསིལ་བའི་མཚོ་དང་ཕྲད་པ་ན། དང་པོ་སྟེ། ཕྲད་མ་ཐག་ཉིད་དུ་འཇུག་པ་ལྟར་དུའོ།། 
བཞི་པ་ནི། བརྩམས་པའི་ལས་རྫོགས་པར་བྱེད་པ་ལ་རང་གི་སྟོབས་ཉམས་པ་དང་རྗེས་སུ་འབྲེལ་བ་སྟེ། ནུས་པ་མེད་པར་གྱུར་ན། ནུས་པའི་ཚེ་སླར་ཡང་བྱ་བའི་དོན་དུ་ཕྱིས་བྱ་བའི་བསམ་པས་དུས་རེ་ཞིག་གི་བར་དུ་དོར་བར་བྱ་སྟེ། མ་དོར་ན། སླར་ཡང་བར་ཆད་དུ་འགྱུར་བའི་ཕྱིར་རོ།། བརྩམས་པའི་ལས་དེ་ལེགས་པར་ཟིན་ནའང་དེ་ལ་ཞེན་ནས་མི་བསྡད་པར་དེ་བས་བཟང་བའི་ཕྱི་མ་དང་། དེ་ཟིན་ནས་དེ་བས་བཟང་བའི་ཕྱི་མ་བྱེད་འདོད་པས་སྔ་མ་སྔ་མ་དེ་སྤང་བར་བྱ་སྟེ། མ་དོར་ན། དེ་ཉིད་ཀྱིས་རྣམ་གཡེང་དུ་འགྱུར་བའི་ཕྱིར་རོ།། ཡང་གི་སྒྲས་ནི། སྟོབས་ཉམས་ན་དོར་བར་མ་ཟད་ཅེས་
པའོ།། འདི་བརྩམས་ནས་ལྡོག་པར་མི་བྱའོ།། ཞེས་པའི་དམིགས་བསལ་ལོ།། 
༼ ༢ ༽ དངོས་གཞི་ལྷུར་བླང་བ།
༼ ༡ ༽ ཉེས་པ་མི་འབྱུང་བའི་ཕྱིར་གཉེན་པོ་ལྷུར་བླང་བ།
གཉིས་པ་ལ། ཉེས་པ་མི་འབྱུང་བའི་ཕྱིར་གཉེན་པོ་ལྷུར་བླང་། ཉེས་པ་བྱུང་ན་ཕྱིར་བཅོས་པ་ལ་འབད་པ་དང༌། གཉེན་པོ་སྐྱེ་བའི་རྒྱུ་བསྟེན་པ་ལ་འབད་པ་ལྷུར་བླང་བ་གསུམ་གྱི་དང་པོ་ལ། དྲན་ཤེས་བཞིན་དང་། བག་ཡོད་ལྷུར་བླང་བ་དང་། མཇུག་བསྡུ་བ་གསུམ་གྱི་དང་པོ་ལ། ཉོན་མོངས་གཞོམ་པ་ལ་འབད་པ། འབད་དགོས་པའི་རྒྱུ་མཚན། མ་འབད་པའི་ཉེས་དམིགས་དང་གསུམ་གྱི་དང་པོ་ནི། དཔེར་ན། འཐབ་རྙིང་ནི། རྒྱ་དཔེ་དང་འགྲེལ་པར་བསླབ་པ་ཞེས་ཏེ། མཚོན་ཆའི་རིག་པ་ལ་མཁས་པར་བསླབ་པའི་དགྲ་དང་ལྷན་ཅིག་ཏུ་གཡུལ་ངོར་རལ་གྲི་ལྷགས་པ་སྟེ། རལ་གྲི་བརྡེག་པའི་ཚེ་ཚུར་མཚོན་མི་ཕོག་པ་དང༌། ཕར་ཕོག་པར་བརྡེག་པ་བཞིན་དུ་ཉོན་མོངས་པའི་མཚོན་གྱིས་མ་ཕོག་པར་འཛུར་བ་སྟེ། སྲུང་ཞིང་ཉོན་མོངས་པའི་དགྲ་རྣམས་དྲན་ཤེས་བཞིན་གཉིས་ཀྱིས་འཇེབས་པར་ཏེ། བརྟན་པའམ་ཤིན་ཏུ་བསྣུན་པས་བརྟག་སྟེ། ཉོན་མོངས་རྣམས་སྟོང་པའི་རང་བཞིན་ཡིན་ལ། དེའི་དམིགས་པ་སྟོང་པར་བསྒོམས་པས་དེ་དག་མེད་པར་འགྱུར་རོ།། 
གཉིས་པ་ནི། གཡུལ་དུ་རལ་གྲིས་གཅོད་པ་དེ་ལ་རང་གི་རལ་གྲི་ལག་ནས་བརྒྱ་ལ་ལྷུང་བར་གྱུར་ན། དགྲའི་གནོད་པའི་འཇིགས་པར་མྱུར་དུ་སྟེ། རིངས་པར་ལེན་པ་སྟེ། འཛིན་པ་ཇི་ལྟ་བ་དེ་བཞིན་དུ་ཉོན་མོངས་པའི་དགྲ་དང་འཐབ་པའི་གཡུལ་དུ་དྲན་པའི་མཚོན་ཏེ། རལ་གྲི་ཤོར་ན། དམྱལ་བ་ངུ་འབོད་ལ་སོགས་པའི་དུཿཁའི་འཇིགས་པ་དྲན་པས་མྱུར་དུ་བླང་ངོ་།། 
གསུམ་པ་ནི། དེ་ཙམ་དུ་འབད་མི་དགོས་ཏེ། ཉོན་མོངས་ཕྲ་མོས་གནོད་པ་མི་ནུས་པས་སོ། ཞེ་ན། ཇི་ལྟར་ཏེ། དཔེར་ན། དུག་མདས་ཕོག་པའི་དུག་རྡུལ་ཙམ་ཡངམེད་ཀྱང་ཁྲག་ལ་རྟེན་བཅས་ནས་རྩ་ལ་ཞུགས་ཏེ་ལུས་ལ་ཁྱབ་པར་འགྱུར་བ་དེ་བཞིན་དུ་དྲན་ཤེས་བཞིན་ཉམས་པའི་གླགས་ཏེ། སྐབས་རྙེད་པ་ལ་རྟེན་བཅས་ནས་ཉེས་པས་སེམས་ལ་ཁྱབ་པར་འགྱུར་བས་ཉེས་པ་རྡུལ་ཙམ་ལའང་སྐབས་མི་དབྱེའོ།། 
གཉིས་པ་ནི། དཔེར་ན། སྐྱེས་བུ་འགའ་ཞིག་ལ་རྒྱལ་པོ་གཏུམ་པོའི་བཀས་ཡུངས་མར་གྱིས་བཀང་བའི་སྣོད་བསྐུར་ནས་ལམ་འདྲེད་པའི་སར་འགྲོར་བཅུག་པ་ན། ལག་ན་རལ་གྲི་ཐོགས་པའི་མི་དྲུང་དུ་བསྡད་དེ། ཐིགས་པ་གཅིག་ཙམ་བོ་ན་གསད་དོ།། ཞེས་བསྡིགས་པས་གསོད་པས་འཇིགས་ཏེ་སྒྲིམ་པ་ལྟར། བརྟུལ་ཞུགས་ཅན། བྱང་སེམས་ཀྱི་སྡོམ་པ་འཛིན་པས་བསླབ་པ་ཉམས་ན། དམྱལ་བའི་དུཿཁས་འཇིགས་པས་སྔར་གྱི་དེ་བཞིན་དུ་སྒྲིམ་པ་སྟེ། འབད་པ་ལྷུར་བླང་སྟེ། ཀ་ཏྱཱ་ནའི་རྣམ་ཐར་བཞིན་ནོ།། བཻ་རོ་ཙ་ནས་འདི་མན་ཆད་བདག་དབང་དུ་བྱ་བར་འཆད་མོད་ཀྱི། ཡི་གེའི་དོན་
དུ་མ་ཆུད་ཅིང་འགྲེལ་པ་གཞན་རྣམས་དང་འགལ་ལོ།། 
གསུམ་པ་ནི། དམྱལ་བའི་འཇིགས་པས་སྒྲིམ་དགོས་པ་དེ་བས་ན། ཕང་དུ་སྦྲུལ་དུག་ཅན་འོངས་ན་དུག་གི་འཇིགས་པས་རིངས་པོ་སྟེ། མྱུར་དུ་ལྡང་བ་ཇི་ལྟ་བ་དེ་བཞིན་དུ་གཉིད་དང་སྙོམས་པ་སྟེ། ལེ་(བི།)ལོའམ་རྨུགས་པ་ཤེར། འོངས་ན། མི་རྟག་པ་སོགས་པ་དྲན་པས་མྱུར་དུ་དེ་དག་བཟློག་པར་བྱའོ།། 




༼ ༢ ༽ ཉེས་པ་བྱུང་ན་ཕྱིར་བཅོས་པ་ལ་འབད་པར་ལྷུར་བླང་བ།
གཉིས་པ་ནི། དེ་ལྟར་འབད་ཀྱང་དབང་པོ་ཉམས་ནས་ཉེས་པ་བྱུང་ན། ལས་དང་པོ་པ་ལ་ཉེས་པ་བྱུང་བ་རེ་རེ་ཞིང་ཡང་ཕྱིར་བཅོས་པའི་བསམ་པས་རང་ལ་སྨད་ནས་ཏེ། འགྱོད་པས་ཡིད་གདུང་བར་བྱས་ནས་ཐབས་ཅི་ནས་ཀྱང་བདག་ལ་ཕྱིས་ཉེས་པ་འདི་མི་འབྱུང་བ་དེ་ལྟར་བྱའོ་ཞེས་ཡུན་རིང་དུ་བསམ་པར་བྱའོ།། 
༼ ༣ ༽ གཉེན་པོ་སྐྱེ་བའི་རྒྱུ་བསྟན་པ་ལ་འབད་པ་ལྷུར་བླང་བ།
གསུམ་པ་ནི། དེ་ལྟར་རང་གིས་མི་ཤེས་ན། གཉེན་པོ་དྲན་སོགས་སྐྱེ་བའི་རྒྱུ་ནི། ཇི་ལྟར་ཏེ། ཐབས་གང་གིས་ཉོན་མོངས་པ་འཇུག་པའི་གནས་སྐབས་འདི་དག་ལ་འབད་མི་དགོས་པར་བདག་ལ་བརྗེད་མེད་ཀྱི་དྲན་པ་གོམས་པ་ཉིད་དུ་འགྱུར་རོ།། ཞེས་བསམ་པ་འདིས་མཁན་སློབ་དང་། ཚངས་པ་མཚུངས་པར་སྤྱོད་པ་དང་། མང་དུ་ཐོས་པ་དང་། སྡེ་སྣོད་གསུམ་ཤེས་པ་འགྱོད་པ་སེལ་བ་ལ་མཁས་པ་རྣམས་དང་ལྷན་ཅིག་ཏུ་ཕྲད་པའམ། དེ་ལ་བརྟེན་ནས་བསྒྲུབ་པར་བྱའོ།། ཞེས་འདོད་པར་བྱ། རིགས་པའི་ལས་ནི། གདམས་པ་དང་། རྗེས་སུ་བསྟན་པ་དང༌། ལྟུང་བ་ལས་ལྡང་བའི་ཆེད་དུ་ཆད་
ལས་བྱིན་ཞིང་ཐོབ་པ་རྣམས་སྒྲུབ་པར་འདོད་པར་བྱའོ།། གང་གིས་ན། ལྟུང་བ་འཇུག་པ་སྲུང་བར་འདོད་པའི་བསམ་པའི་རྒྱུ་འདི་ཡིས་སོ།། 
༼ ༣ ༽ རྗེས་བདག་ཉིད་དབང་དུ་བྱ་བ།
གསུམ་པ་ནི། ཅི་ནས་ཏེ། རྣམ་པ་གང་གིས་ལས་བྱེད་པ་སྟེ། རྩོམ་པའི་སྔོན་རོལ་ནས་བྱ་བ་ཐམས་ཅད་ལ་མཐུ་ཡོད་པས་ནི། ཤེས་བཞིན་ཐམས་ཅད་ལ་འཇུག་དབང་དུ་བསྒྱུར་བ་དེ་བཞིན་དུ་ལེའུ་བཞི་པར་བཤད་པའི་བག་ཡོད་པའི་གཏམ་དྲན་པར་བྱས་ནས་བདག་གི་ལུས་ངག་ཡིད་གསུམ་ལྡང་བ་ཡང་བ་སྟེ། ཟོ་མདོག་བདེ་བའམ་སྤྲོ་བ་གོམས་པས་དབང་དུ་བྱའོ།། དེ་ཉིད་དཔེས་གསལ་བར་སྟོན་པ་ནི། ཇི་ལྟར་ཏེ། དཔེར་ན། རླུང་ནི། འགྲོ་བ་དང་འོང་བས་ཤིང་བལ་ཏེ། རས་བལ་སོགས་ལ་དབང་བསྒྱུར་བ་དེ་བཞིན་དུ། སེམས་སྤྲོ་བའི་བརྩོན་འགྲུས་ཀྱིས་དབང་བསྒྱུར་བས་རྒྱ་དཔེར། རྫུ་འཕྲུལ་དེ་ལྟར་ཡང་དག་འབྱོར།། ཞེས་ཏེ་ནམ་མཁར་འགྲོ་བ་སོགས་ཀྱི་རྫུ་འཕྲུལ་ཡང་དག་པར་འབྱོར་བ་སྟེ། འགྲུབ་པའམ་ཐོབ་པར་འགྱུར་རོ།། བདག་གཞན་མཉམ་བརྗེ་ནི། བསམ་གཏན་ལེའུར་བཤད་པར་བྱའོ།། བརྩོན་འགྲུས་བསྟན་པ་ཞེས་བྱ་བ་སྟེ། ལེའུ་བདུན་པའི་བཤད་པའོ།། །། 


༼ལེའུ་བརྒྱད་པ་བསམ་གཏན་གྱི་ལེའུ།༽
༼ ༤ ༽ རྣམ་གཡེང་གི་གཉེན་པོར་བསམ་གཏན་གྱི་ལེའུ།
༼ ༡ ༽ བརྩོན་འགྲུས་སྤེལ་ནས་བསམ་གཏན་ལ་མཉམ་པར་གཞག་དགོས་པ་རྒྱུ་མཚན་དང་བཅས་པ།
བཞི་པ་ལ། བརྩོན་འགྲུས་སྤེལ་ནས་བསམ་གཏན་ལ་མཉམ་པར་གཞག་དགོས་པ་རྒྱུ་མཚན་དང་བཅས་པ་དང༌། ཇི་ལྟར་མཉམ་པར་གཞག་པའི་ཐབས་དང་གཉིས་ཀྱི་དང་པོ་ནི། སྔར་བརྗོད་པའི་རིམ་པ་དེ་ལྟར་མི་མཐུན་ཕྱོགས་སྤང་བ་དང་། གཉེན་པོ་བསྟེན་པས་བརྩོན་འགྲུས་བསྐྱེད་པ་སྟེ། སྤེལ་ནས་ལྷུན་གྲུབ་ཏུ་འཇུག་པར་བསྟན་པར་བྱ་བའི་ཕྱིར་ཡིད་དེ། སེམས་ཏིང་ངེ་འཛིན་ཏེ་སེམས་རྩེ་གཅིག་ཏུ་མཉམ་པར་གཞག་པ་ལ་གཞག་ཅིང་གནས་པར་བྱ་སྟེ། ནི་སྟེ། ཅིའི་ཕྱིར་ན། ཏིང་ངེ་འཛིན་མེད་པར་སེམས་རྣམ་པར་གཡེང་བའི་མི་སྟེ། སྐྱེས་བུ་ནི། མཉམ་པར་མ་གཞག་པའི་བརྩོན་འགྲུས་དང་ལྡན་ཡང་། ཉོན་མོངས་པ་སྲིན་པོ་ལྟ་བུའི་མཆེ་བའི་ཕྲག་ན་སྟེ། བར་ན་གནས་པས། དེས་ཟ་བ་ལ་ཚེགས་མེད་པའི་ཕྱིར་རོ།། 
༼ ༢ ༽ ཇི་ལྟར་མཉམ་པར་གཞག་པའི་ཐབས་བསྟན་པ།
༼ ༡ ༽ ཞི་གནས་ཀྱི་མི་མཐུན་ཕྱོགས་རྣམ་གཡེང་སྤང་བ།
 ༼ ༡ ༽མདོར་བསྟན་པ།
གཉིས་པ་ལ། ཞི་གནས་ཀྱི་མི་མཐུན་ཕྱོགས་རྣམ་གཡེང་སྤང་བ་དང༌། སྤངས་ནས་དམིགས་པ་བྱང་ཆུབ་ཀྱི་སེམས་སྒོམ་པ་གཉིས་ཀྱི་དང་པོ་ལ། བསྟན་བཤད་གཉིས་ཀྱི་དང་པོ་ནི། སྐྱེ་བོའི་འདུ་འཛི་མེད་པའི་དགོན་པར་གནས་པ་ལུས་དབེན་པ་དང་། འདོད་པའི་རྣམ་རྟོག་ལ་སོགས་སྤངས་པས་སེམས་ནི་དབེན་པ་ཡིས་འདུ་འཛི་དང་། འདོད་རྟོག་སོགས་ལ་དམིགས་པའི་རྣམ་པར་གཡེང་བ་མི་འབྱུང་ངོ༌།། ཉོན་མོངས་སྤོང་བ་ལ་ཏིང་ངེ་འཛིན་དགོས། དེ་ལ་གཡེང་བ་སྤང་དགོས། དེ་ལ་ལུས་སེམས་དབེན་དགོས་པ་དེ་བས་ལུས་དབེན་པའི་ཐབས་སུ་གཉེན་བཤེས་གཡོག་འཁོར་སོགས་ཀྱི་འཇིག་རྟེན་སྤྲང་བར་བྱ་ཞིང་། སེམས་དབེན་པའི་ཐབས་སུ་རྣམ་པར་རྟོག་པ་ཡོངས་སུ་དོར་ལ་སྟོང་ཉིད་སྙིང་རྗེ་བསྒོམ་པར་བྱའོ།། 
༼ ༢ ༽ རྒྱས་པར་བཤད་པ།
༼ ༡ ༽ ལུས་དབེན་པའི་ཐབས་སུ་འཇིག་རྟེན་དོར་བ།
༼ ༡ ༽ འཇིག་རྟེན་མི་སྤོང་བའི་རྒྱུ་སྤང་བའི་ཕྱིར་གཉེན་པོ་སྒོམ་ཚུལ་མདོར་བསྟན་པ།
གཉིས་པ་ལ། ལུས་དབེན་པའི་ཐབས་སུ་འཇིག་རྟེན་དང༌། སེམས་དབེན་པའི་ཐབས་སུ་རྣམ་རྟོག་དོར་བ་གཉིས་ཀྱི་དང་པོ་ལ། འཇིག་རྟེན་མི་སྤོང་བའི་རྒྱུ་སྤང་བའི་ཕྱིར་གཉེན་པོ་སྒོམ་ཚུལ་མདོར་བསྟན། རྒྱས་པར་བཤད་པ་གཉིས་ཀྱི་དང་པོ་ནི། འཇིག་རྟེན་མི་སྤོང་བའི་རྒྱུ་བདག་དང་བདག་གི་བར་མངོན་པར་ཞེན་པའི་ཆགས་པའི་ཕྱིར་དང་། རྙེད་པ་དང་། སོགས་ཀྱི་སྒྲས་བཀུར་སྟི་དང་། སྙན་པ་པ་དང་། ཚིགས་སུ་བཅད་པ་ལ་སོགས་པ་ལ་སྲེད་པ་སྟེ། རབ་ཏུ་འདོད་པས་འཇིག་རྟེན་མི་སྤོང་སྟེ། དེ་གཉིས་འཇིག་རྟེན་མི་སྤོང་བའི་རྒྱུ་ཡིན་པ་དེ་བས་ཆགས་པ་དང་། རྙེད་པ་ལ་སྲེད་པ་འདི་དག་ཡོངས་སྤོངས་ལ་སྟེ། ཡོངས་སུ་སྤང་བའི་ཆེད་དུ་མཁས་པས་འོག་ནས་འཆད་པ་འདི་ལྟར་དཔྱད་པ་སྟེ། བརྟག་ཅིང་བསམ་པར་བྱའོ།། དེ་གང་ཞེ་ན། ཉོན་ མོངས་པ་ཞི་བར་བྱ་བའི་ཕྱིར་སེམས་གནས་པས་ན། ཞི་གནས་ཏེ། ངོ་བོ་སེམས་རྩེ་གཅིག་པའི་ཏིང་ངེ་འཛིན་ཡིན་ལ། མཚན་ཉིད་ནི། དམིགས་པ་ལ་སེམས་ཉེ་བར་གཏད་པའི་བསམ་གཏན་ཏེ། དབྱེ་ན། བསམ་གཏུན་བཞི། གཟུགས་མེད་བཞི་ལ་དངོས་གཞི་དང་ཉེར་བསྡོགས་བརྒྱད། བསམ་གཏན་དང་པོའི་དངོས་གཞི་ཁྱད་པར་ཅན་དང་བཅུ་བདུན་ནོ།། ལྷག་མཐོང་ནི། ངོ་བོ་ཆོས་ཀྱི་དེ་ཁོ་ན་ཉིད་དམིགས་པའི་ཤེས་རབ་ཡིན་ལ། ངེས་ཚིག། དེ་ཁོ་ན་ཉིད་ཁྱད་པར་དུ་མཐོང་བའམ། ཆོས་ཀྱི་རང་བཞིན་ལྷག་པར་རྟོགས་པའི་ལྟ་བ་ཡིན་ལ། དབྱེ་ན། ཇི་སྙེད་པ་དང་། ཇི་ལྟ་ང་ཤེས་པ་དང་། མཚན་མ་
ལས་བྱུང་བ་དང༌། ཡོངས་སུ་ཚོལ་བ་ལས་བྱུང་བ་དང་། སོ་སོར་རྟོག་པ་ལས་བྱུང་བ་སྟེ། ལྔའོ།། ཞི་གནས་ཀྱི་རྒྱུ་ལས་བྱུང་ཞིང་ཞི་གནས་དང་ཟུང་དུ་འཇུག་པས་ན། ཞི་གནས་རབ་ཏུ་ལྡན་པའི་ལྷག་མཐོང་སྟེ། བསམ་གཏན་དང་པོའི་ཉེར་བསྡོགས། བསམ་གཏན་གྱི་དངོས་གཞི་བཞི། དང་པོའི་དངོས་གཞི་ཁྱད་པར་ཅན་ཏེ། དྲུག་ལ་བརྟེན་པའི་ལྷག་མཐོང་མཐོང་ལམ་གྱིས་མཐོང་སྤང་གི་ཉོན་མོངས་པ་དང་། བསམ་གཏན་ས་དྲུག་གི་སྟེང་དུ་གཟུགས་མེད་དང་པོ་གསུམ་གྱི་དངོས་གཞི་བསྣན་པས་དགུ་ལ་བརྟེན་པའི་ལྷག་མཐོང་ཟག་མེད་སྒོམ་ལམ་གྱིས་སྒོམ་སྤང་ཉོན་མོངས་ཀྱི་ས་བོན་རྣམ་པར་
འཇོམས་པར་ཤེས་པར་བྱས་ནས། ཉོན་མོངས་འཇོམས་པ་ལ་ལྷག་མཐོང་དགོས། དེ་ལ་ཞི་གནས་དགོས་པས་ཉོན་མོངས་སྤོང་འདོད་པས་ཐོག་མར་ཏེ། དང་པོ་ཉིད་དུ་ཞི་གནས་བཙལ་བར་བྱ། དེ་ནས་ནི། ལྷག་མཐོང་བཙལ་བར་བྱ་ཞིང་། ཞི་གནས་དེ་ཡང་ནི། འཇིག་རྟེན་ལ་ཆགས་པ་མེད་ཅིང་། བསམ་གཏན་ལ་མངོན་པར་དགའ་བས་འགྲུབ་པས་འཇིག་རྟེན་ལ་ཆགས་པ་སྤང་ཞིང་དབེན་པ་ལ་དགའ་བར་བྱའོ།། 
༼ ༢ ༽རྒྱས་པར་བཤད་པ།
༼ ༡ ༽གཡེང་བའི་རྒྱུ་འཇིག་རྟེན་ལ་ཆགས་པ་སྤང་བ།
གཉིས་པ་ལ། གཡེང་བའི་རྒྱུ་འཇིག་རྟེན་ལ་ཆགས་པ་སྤང༌། ཞི་གནས་ཀྱི་རྒྱུ་དབེན་པ་ལ་དགའ་བ་སྐྱེད་པ་གཉིས་ཀྱི་དང་པོ་ནི། ནང་སེམས་ཅན་ལ་ཆགས་པ་སྤང༌། ཕྱི་རྙེད་བཀུར་ལ་ཆགས་པ་སྤང་བ་གཉིས་ཀྱི་དང་པོ་ལ། ཡུལ་ཅན་ཆགས་པའི་དང༌། ཆགས་བྱ་ཡུལ་གྱི་ཉེས་དམིགས་བརྟག་པ་གཉིས་ཀྱི་དང་པོ་ལ། མི་རྟག་པས་ཆགས་ཡུལ་མ་མཐོང་བའི་དང་། མཐོང་ཡང་ངོ་མ་མི་ཤེས་པའི་དང་། ཐུན་མོང་དུ་ཆགས་པའི་ཉེས་དམིགས་བརྟག་པ་གསུམ་གྱི་དང་པོ་ནི། སེམས་ལྡན་སུ་ཞིག་རང་ཉིད་མི་རྟག་པ་ཡིན་པ་ལ་མི་རྟག་པའི་བུ་དང་ཆུང་མ་ལ་སོགས་པ་ལ་ཡང་དག་པར་ཆགས་པར་བྱེད་
པ་ཡོད་དེ། རྒྱུ་མཚན་གང་གིས་རིངས་ཤིང་རུང་བར་འགྱུར་ཏེ། ཆགས་པ་དེས་ནི་ཚེ་རབས་ཏེ། སྐྱེ་བ་སྟོང་ཕྲག་སྟེ། མཐར་ཐུག་པ་མེད་པའི་འཁོར་བ་ནས་འཁོར་བར་བརྒྱ་ལམ་ཞིག་ན་ཡང་སྡུད་པ་མཐོང་བར་ཡོང་མི་འགྱུར་རོ།། གཞན་ཡང་། དགའ་བ་སྐྱེད་པས་སྡུག་པར་བརྗོད་པ་ཡིན་པ་ལ། འདི་ལ་དགའ་བ་སྐྱེད་པ་དེ་མེད་དེ། རེ་ཞིག་ཆགས་ཡུལ་དེ་མ་མཐོང་ན་ནི་དགའ་་བར་མི་འགྱུར་ལ། མི་དགའ་ན། ཡིད་མི་བདེ་བས་ཡིད་ཀྱང་ཏིང་ངེ་འཛིན་ལ་མཉམ་པར་འཇོག་པར་མི་འགྱུར་རོ།། 
གཉིས་པ་ནི། གལ་ཏེ་སྡུག་པ་དེ་མཐོང་ཡང་ངོམ་པར་མི་འགྱུར་ཏེ། སླར་ཡང་ལྷག་པར་སྲེད་པས་གདུང་བར་འགྱུར་བའི་ཕྱིར་དེ་མཐོང་བར་འདོད་པས་སྔར་མ་མཐོང་བའི་སྐབས་སུ་གདུང་བ་བཞིན་དུ་སྲེད་པས་གདུང་བར་འགྱུར་རོ།། 
གསུམ་པ་ནི། དོན་ཉམས་པ་ཐམས་ཅད་ཀྱི་རྒྱུ་སྡུག་པ་དང་ཕྲད་པ་ཡིན་ཏེ། སེམས་ཅན་རྣམས་ལ་ཆགས་པར་བྱས་ན་འདི་རྒྱ་དཔེ་ལ་ནི་མེད་དོ།། སྡུག་པ་དང་ཕྲད་པར་འདོད་པས་ཡང་དག་པ་ཉིད་དེ། དེ་ཁོ་ན་ཉིད་དམ། མ་ནོར་བའི་སྐྱོན་ཡོན་ལ་ཀུན་ནས་སྒྲིབ་ཀྱི། མི་མཐོང་བར་བྱེད་ལ། དེ་ལ་ཞེན་པས་འཁོར་བ་ལ་སྐྱོ་བའི་སེམས་ཀྱང་འཇིག་པ་སྟེ། ཉམས་པར་བྱེད། ཡུད་ཙམ་གཅིག་བྲལ་ལམ་མ་ཕྲད་ན་ཕྲད་འདོད་པའི་རྒྱུའི་མྱ་ངན་གྱིས་གདུང་བར་འགྱུར་ལ། སྡུག་པ་དང་ཕྲད་པར་འདོད་པ་དང་། ཞེས་རྒྱ་དཔེ་དང་འགྲེལ་པར་འབྱུང་སྟེ། སྡུག་པ་དང་ཕྲད་ཅིང་སྦྱོར་བའམ་ཚོགས་པར་འདོད་པས་ཏེ། སྲེད་པས་ཡང་ཡང་ཚོལ་བར་བྱེད་ཅིང་། སྡུག་པ་དེ་ལ་སེམས་པ་འབའ་ཞིག་གིས་ཚེའི་འདུ་བྱེད་ཐུང་ངུ་འདི་དོན་མེད་པ་སྟེ། དགེ་བའི་ལས་ཅུང་ཟད་ཀྱང་མ་གྲུབ་པར་སྐད་ཅིག་རེ་རེ་ཞིང་འདའ་བར་འགྱུར་ཏེ། བྱིས་པ་རྒྱལ་པོའི་བཙུན་མོ་ལ་སེམས་པ་བཞིན་ནོ།། ངེས་པར་འཇིག་པར་འགྱུར་བས་རྟག་པ་མེད་པའི་མཛའ་བཤེས་ལ་ཆགས་པའི་རྒྱུས་དུས་ཡུན་རིང་པོར་ཚོགས་སུ་གྱུར་པའི་ཕྱིར་དང་། འབྲས་བུ་ཆེན་པོ་ཉམས་པ་མེད་པའི་ཕྱིར་གཡུང་དྲུང་སྟེ། རྟག་པ་ཐར་པ་ཡིན་ལ། དེའི་རྒྱུར་གྱུར་པའི་ཆོས་ཀྱང་འཇིག་པ་སྟེ། ཉམས་པར་བྱེད་པའི་ཕྱིར་རོ།། 
གཉིས་པ་ལ། བྱིས་པ་རིང་དུ་སྤང་བ་དང་། ཕྲད་ན་མི་དགའ་བ་དང་འདྲིས་ཆེ་བ་སྤང་བ་གཉིས་ཀྱི་དང་པོ་ལ། བྱིས་པ་བསྟེན་ན་ངན་འགྲོར་འཁྲིད། རྗེས་མཐུན་གྱི་སྤྱོད་པས་མགུ་བར་དཀའ། ཕན་པ་སྨྲས་ཀྱང་དོན་དུ་མི་འགྱུར། བསྟེན་པས་ནམ་ཡང་ཕན་པ་མི་ཐོབ། འགྲོགས་ན་མི་དགེ་ཅིས་ཀྱང་འབྱུང་། བསྟེན་པས་བདག་གཞན་ཕུང་བར་བྱེད། དོན་བསྡུས་ནས་ཐག་རིང་དུ་སྤང་བར་གདམས་པ་དང་བདུན་གྱི་དང་པོ་ནི། དེ་ལྟ་ན་ཡང་གཉེན་བཤེས་སོགས་དང་འགྲོགས་པས་ཕན་བདེའི་རྒྱུ་ཐོབ་པར་འགྱུར་རོ།། སྙམ་ན། བྱིས་པ་ནི། འཕགས་པའི་ཟླས་དྲངས་པ་བདེན་པ་མ་མཐོང་བའི་སོ་སོའི་སྐྱེ་བོ་དང༌། ལོ་དྲུག་ཅུ་ལོན་པ་རྒན་པོ་དེའི་ཟླས་དྲངས་པའི་བྱིས་པ་བཅོ་ལྔ་མན་ཆད་དང་། བླང་དོར་ལ་མཁས་པའི་ཟླས་དྲངས་པའི་བྱིས་པ་བླང་དོར་གྱི་དོན་ལ་ཤེད་མ་བྱེ་བའི་རྨོངས་པ་སྟེ། གསུམ་ལས། འདིར་འགྲེལ་པ་དག་གིས་དང་པོ་གཟུང་ཡང་ཕལ་ཆེར་གསུམ་པ་གཙོ་ཆེ་བར་བལྟའོ།། བླང་དོར་མི་ཤེས་པའི་བྱིས་པ་སོ་སྐྱེ་དང་སྐལ་བ་མཉམ་པ་སྟེ། སྤྱོད་པ་མཚུངས་པར་སྤྱོད་ན། ངེས་པར་ངན་འགྲོར་འགྲོ་བར་འགྱུར་ཏེ། དེ་དང་འདྲ་བའི་ལས་སྤྱད་པའི་ཕྱིར་དང་། འཕགས་པའི་ཆོས་ལས་ཕྱི་རོལ་དུ་གྱུར་པའི་ཕྱིར་རོ།། འོན་ཏེ་འཕགས་པའི་ཆོས་ཀྱི་རྗེས་སུ་ཞུགས་ནས་དེ་དང་མི་འདྲ་བའི་ལས་བྱས་ན། ཁོ་དང་སྐལ་བ་མི་མཉམ་པ་སྟེ། སྤྱོད་པ་མི་མཚུངས་པས་ཁྲིད་བྱེད་ན་ནི། རྒྱ་དཔེ་ལས་མི་འདོད་དེ་ཞེས་པས། དེ་བྱིས་པ་མི་འདོད་དེ། སྡང་བས་ན་བྱིས་པ་བསྟེན་པ་སྟེ། འགྲོགས་པས་ཕན་བདེའི་རྒྱུ་ཅི་ཞིག་འཐོབ་སྟེ། ཅུང་ཟད་ཀྱང་མི་ཐོབ་སྟེ། སྡིག་ཅན་འཕགས་སྐྱེས་པོ་བཞིན་ནོ།། 
གཉིས་པ་ནི། ཁོའི་རང་དོན་ཅུང་ཟད་ལ་བརྟེན་ནས་སྐད་ཅིག་ཙམ་གྱིས་མཛའ་བའི་གྲོགས་སུ་འགྱུར་ལ། ཁོའི་རྗེས་སུ་མི་འབྲང་བའི་རྒྱུ་མཚན་ཅུང་ཟད་ལ་དམིགས་ནས་ཡུད་ཙམ་ཞིག་གིས་མི་མཐུན་པའི་དགྲར་ཡང་འགྱུར་ལ། བླང་དོར་ལ་རྨོངས་པའི་ཕྱིར་སེམས་དགའ་བའི་གནས་བསོད་ནམས་སོགས་ལ་ཁྲོ་བར་བྱེད་པས་ལས་ཐ་དད་པའི་དབང་གིས་སྐྱེ་གནས་སོ་སོར་འགྲོ་བས་ན། སོ་སོའི་སྐྱེ་བོ་སྟེ། འཕགས་མིན་གྱི་གང་ཟག་མགུ་བར་དཀའ་བ་ཡིན་ཏེ། དུཿཁ་དང་བཅས་པས་མགུ་བར་ནུས་པས་སོ།། 
གསུམ་པ་ནི། འདི་བྱ་བ་ཡིན་ལ། ཞེས་ཕན་པར་སྨྲས་ན་ཁྲོ་ཞིང་ཞེ་སྡང་བར་བྱེད་ཀྱི། བླང་དོར་ལ་མི་སློབ་ལ། དེར་མ་ཟད་བདག་ཀྱང་ཕན་པ་ལས་ཟློག་པར་བྱེད་དེ། ཁྱོད་གཅིག་པུ་ངལ་བའི་འབྲས་བུ་འདི་ཉམས་སུ་བླངས་པས་ཅི་ཞིག་བྱ་ཟེར་ནས་ཟློག་གོ། དེ་ལ་གལ་ཏེ་བྱིས་པ་དེ་དག་གིས་བཟློག་པའི་ངག་མ་མཉན་ན། འདིས་ངའི་ཚིག་ལ་བརྙས་སོ་ཞེས་ཁྲོས་པས་ལས་དེས་བསྐུལ་ནས་བྱིས་པ་དེ་ངན་འགྲོར་འདོང་བར་འགྱུར་རོ།། 
བཞི་པ་ནི། གཞན་ཡང་། བྱིས་པ་ནི། རང་བས་རིགས་དང་། རིག་པ་དང༌། ནོར་ལ་སོགས་པས་མཐོ་བ་ལ་ཕྲག་དོག་གཞན་གྱི་ཕུན་ཚོགས་ལ་མི་བཟོད་པ་སྐྱེ་བར་འགྱུར་རོ།། དེ་དག་རང་དང་མཉམ་པ་ལ་འགྲན་པས་རྩོད་དོ།། རང་བས་དམའ་བ་སྟེ། ཞན་པ་ལ་ང་མཆོག་ཡིན་ནོ།། ཞེས་ང་རྒྱལ་སྐྱེའོ།། བདེན་ནམ་རྫུན་པའི་ཡོན་ཏན་གྱིས་བསྟོད་ན། བདག་ཆེན་པོ་ཡིན་ནོ།། ཞེས་དྲེགས་པ་སྐྱེའོ།། མི་སྙན་པ་བརྗོད་ན། བདག་གི་ཉེས་པ་བསྒྲགས་སོ་ཞེས་ཁོང་ཁྲོ་སྐྱེ་སྟེ། མདོར་ན། ནམ་ཞིག་སྟེ། དུས་གང་གི་ཚེ་བྱིས་པ་ལས་ཕུགས་སུ་ཕན་པའི་དོན་ཐོབ་སྟེ། མི་ཐོབ་བོ།། 
ལྔ་པ་ནི། བྱིས་པ་དང་འགྲོགས་ན་བྱིས་པ་འགའ་ཞིག་ལ་སྟེ། གཞན་ལ་མི་དགེ་བ་ཅིས་ཀྱང་སྟེ། ངེས་པར་འབྱུང་བར་འགྱུར་རོ།། ཇི་ལྟ་བུ་འབྱུང་ན། ཐོས་པ་དང་། ཤེས་རྒྱ་ལ་སོགས་པས་བསྔགས་པ་བདག་ལ་བསྟོད་པ་དང་། གཞན་གྱི་ཡོན་ཏན་སྦ་བའི་དོན་དུ་སྨོད་ཅིང་ཉེས་པ་སྒྲོག་པ་དང་། འདོད་པའི་ཡོན་ཏན་ལ་བསྔགས་པ་འཁོར་བ་དགའ་བའི་གཏམ་དང་། འདི་ལྟར་ཏེ། རྣམ་པ་དེ་ལྟ་བུ་དང༌། སོགས་ཀྱི་སྒྲས་རྫུན་ལ་སོགས་པ་གཟུང་སྟེ། དེ་དང་འབྲེལ་བའི་བྱིས་པ་གཞན་ལ་ཡང་མི་དགེ་བ་འབྱུང་ངོ་།། 
དྲུག་པ་ནི། རྣམ་པ་དེ་ལྟར་ན། བདག་སྟེན་བྱེད་ཀྱི་བྱིས་པ་དེ་དང་། གཞན་བསྟེན་བྱའི་བྱིས་པ་དེ་ཕན་ཚུན་འགྲོགས་ཤིང་བསྟེན་པས་མི་དགེ་བ་ཅིས་ཀྱང་འབྱུང་བའི་རྒྱུ་མཚན་དེས་ནི། གཉི་ག་ཕུང་བར་འགྱུར་བར་ཟད་དོ།། 
བདུན་པ་ནི། བྱིས་པ་དེས་ཀྱང་བདག་གི་དོན་མ་བྱས་ལ། བདག་ཀྱང་བྱིས་པ་དེའི་དོན་དུ་མི་འགྱུར་བས་ཞེས་པ་འདི། རྒྱ་དཔེ་དང་འགྲེལ་པ་ཐམས་ཅད་ལས། བདེ་དང་ཉོན་མོངས་མེད་ཡིད་ཀྱིས། གཅིག་པུ་ཅན་དུ་གནས་པར་བྱའོ།། ཞེས་ཏེ། འཕགས་པའི་ཆོས་ལ་རྗེས་སུ་བསླབ་པའི་དོན་དུ་བྱིས་པ་དང་འགྲོགས་པ་སྤངས་ཏེ། གཅིག་པུར་གནས་པའམ་རྒྱུ་བར་བྱ་སྟེ། དེ་སྤངས་པས་ལུས་བདེ་བ་དང་ཡིད་ལ་དེས་བྱས་པའི་ཉོན་མོངས་པ་མེད་པའི་ཕྱིར་རོ།། ཡང་ན། གཅིག་པུའི་བདེ་བ་སྤྱོད་པ་ནི། ལུས་དབེན་པ་ཡིན་ལ་ཡིད་ལ་ཉོན་མོངས་པ་མེད་པ་ནི། སེམས་དབེན་པའོ།། དེའི་ཕྱིར་བྱིས་པ་དང་འགྲོགས་པའི་དུཿཁ་སྤོང་བར་འདོད་པས་བྱིས་པ་ཐམས་ཅད་ལས་ཐག་རིང་པའི་དབེན་པར་འབྱོལ་བ་སྟེ། འབྲོས་པར་བྱ་སྟེ། ཇི་ལྟར་དེ་དང་ཕྲད་ཅིང་འབྲེལ་བར་མི་འགྱུར་བར་བྱ་སྟེ། བྲམ་ཟེའི་སྐྱེས་རབས་ལས་འབྱུང་བ་ལྟར་རོ།། རྐང་པ་གཅིག་པོ་འདི་འགྲེལ་པ་རྣམས་ཀྱིས་མར་ལ་སྦྱོར་ཏེ། དོན་ལ་ཐོབ་པ་འདྲའོ།། 
གཉིས་པ་ནི། གལ་ཏེ་བརྒྱ་ལ་དགོན་པར་བྱིས་པ་འོངས་པ་དང་ཕྲད་ན། ཁོ་མི་དགའ་ཞིང་མ་དད་པའི་སྤྱོད་པ་སྤངས་ལ་དགའ་བར་འགྱུར་བའི་སྤྱོད་པ་ཆོས་དང་མཐུན་པས་མགུ་བར་བྱ་སྟེ། དེའང་རྙེད་བཀུར་རེ་བའི་བསམ་པའམ་རྗེས་སུ་ཆགས་པའམ་ངོ་ཤེས་ཤིང་གཅུགས་པའི་འདྲིས་པ་ཆེན་པོ་ཉིད་དུ་མི་འགྱུར་བར་ཆགས་སྡང་དང་བྲལ་བ་ཐ་མལ་པ་ཙམ་འགྲས་པ་དང་འདྲིས་པ་མེད་པའི་གཟུ་བོ་ལྟ་བུར་ལེགས་པར་གནས་པར་བྱའོ།། ཐ་མལ་བཏང་སྙོམས་ཙམ་དུ་བྱ་བ་དེ་ཉིད་བསྟན་པའི་ཕྱིར་གྲོང་དུ་བསོད་སྙོམས་ལ་རྒྱུ་བ་ན། བུང་བ་སྟེ། སྦྲང་མས་མེ་ཏོག་ལ་ཆགས་པ་དང་། གནོད་པ་མེད་པར་སྦྲང་རྩི་ཙམ་ལེན་པ་བཞིན་དུ་(བཻ། དགེ་)ལེགས་པར་གསུངས་པའི་ཆོས་ཀྱི་དོན་ནམ། ཆོས་ཀྱི་དོན་དུ་ཆོས་གོས་དང་། བསོད་སྙོམས་ལ་སོགས་པའི་དོན་ཙམ་བླངས་པ་སྟེ། བཟུང་ནས་བྱིས་པ་དང་འགྲས་འདྲིས་སྤངས་ཏེ། སྔོན་ཆད་མ་མཐོང་བ་བཞིན་དུ་ཀུན་ལ་སྟེ། གནས་སྐབས་ཀུན་དུའམ་ཡུམ་ཀུན་དུ་འདྲིས་པ་སྟེ། ངོ་ཤེས་པ་མེད་པར་སུ་ལ་ཡང་རེ་བ་མེད་པར་གནས་པར་བྱའོ།། །
གཉིས་པ་ལ། དུཿཁ་སྐྱེད་པ་ཆགས་པའི་དང་། སྙིང་པོ་མེད་ལ་སྒྲུབ་དཀའ་བ་རྙེད་སོགས་ཀྱི་ཉེས་དམིགས་བསམ་པས་ཆགས་པ་སྤང་བ་གཉིས་ཀྱི་དང་པོ་ནི། བདག་ནི། ཆོས་གོས་དང་བསོད་སྙོམས་ལ་སོགས་པའི་རྙེད་པ་མང་པོ་དང་ལྡན་ལ་སྐྱེ་བོས་མཆོད་པས་བཀུར་སྟི་བྱས་སོ།། བདག་ལ་སྐྱེ་བོ་མང་པོ་འདོད་ཅིང་དགའོ།། ཞེས་དེ་འདྲའི་སྙེམས་པ་འཆང་བ་སྟེ། ཡིད་ལ་སྐྱེས་ན། མི་ནས་ཤི་བའི་འོག་ཏུ་ངན་འགྲོའི་འཇིགས་པ་མ་བསམ་པར་ཐོབ་པ་གློ་བུར་དུ་སྐྱེའོ།། འཇིགས་པ་དེ་འདི་ལྟར་རྣམ་པར་དཔྱད་ན་མི་འབྱུང་ངོ་ཞེས་བསྟན་པའི་ཕྱིར་རྙེད་བཀུར་སོགས་ཀྱི་བདེ་བས་ཡིད་རྣམ་པར་རྨོངས་
པར་གྱུར་པ་ན། རྙེད་སོགས་གང་དང་གང་ལ་ཆགས་ཤིང་ཞེན་པར་གྱུར་པའི་རྙེད་སོགས་དེ་དང་དེ་བསྡོངས་ནས་དུཿཁ་སྟོང་འགྱུར་ཉིད་དུ་སྨིན་པར་འགྱུར་ཞིང་ལྡང་ངོ་།། ཆགས་པ་དུཿཁའི་རྒྱུ་ཡིན་པ་དེ་བས་དེ་ལྟར་ཤེས་པའི་མཁས་པས་རྙེད་སོགས་ལ་ཆགས་པར་མི་བྱ་སྟེ། གང་གི་ཕྱིར་ན། རྙེད་སོགས་འདོད་པའི་ཆགས་པ་ལས་དུཿཁ་སྐྱེ་བའི་ཕྱིར་རོ།། 
གཉིས་པ་ལ། རྙེད་སོགས་འདོར་ཞིང་མི་རྟག་པས་སྙིང་པོ་མེད་པར་བསྟན། དེས་ན་དགའ་བའི་རྒྱུར་མ་གྲུབ་པར་བསྟན། གྲུབ་ཀྱང་འཇིག་རྟེན་ལས་དགའ་བ་རྙེད་པ་དཀོན་པར་བསྟན་པ་གསུམ་གྱི་དང་པོ་ནི། རྙེད་པ་ལ་སོགས་པ་འདི་དག་མི་རྟག་པའི་ཕྱིར་རང་བཞིན་ཏེ། རང་གི་ངང་གིས་འདོར་བ་སྟེ། ཉམས་པའམ་འཇིག་པར་འགྱུར་བའི་ཕྱིར། སོས་(པོ།)གློད་པའམ་འཇུག་པ་(དགེ།)བརྟན་པར་གྱིས་ཏེ་རབ་ཏུ་རྟོགས་པར་གྱིས་ཤིག། འཇིག་པའི་རང་བཞིན་ཅན་ལ་ཞེན་པས་ཅི་བྱེད་ཅེས་དུས་ཅུང་ཟད་ཙམ་ཞིག་བརྟག་པར་བྱའོ།། འདིར་འདོར་ཡང་ཕྱི་མར་ཕན་ནོ།། སྙམ་ན། ཚེ་འདིར་ནོར་གྱི་རྙེད་པ་དག་ནི། མང་པོ་བྱུང་ཞིང་གྲགས་པ་དང་སྙན་པ་བཟང་པོ་བྱུང་བར་གྱུར་ཀྱང་འཇིག་པའི་རང་བཞིན་ཅན་ཡིན་པས་རྙེད་པ་དང་གྲགས་པའི་ཚོགས་དང་བཅས་ཏེ་སྐྱེ་བ་ཕྱི་མ་ལ་གང་དུ་འདོང་བ་སྟེ། འགྲོ་བའི་གཏོལ་མེད་དེ། མི་ཤེས་སོ།། 
གཉིས་པ་ནི། མི་རྟག་ཅིང་སྙིང་པོ་མེད་པའི་ཕྱིར་ཇི་སྐད་དུ། འཇིག་(བཤེས་སྤྲིང་ལས།)རྟེན་མཁྱེན་པ་རྙེད་དང་མ་རྙེད་དང་།། བདེ་དང་མི་བདེ་སྙན་དང་མི་སྙན་དང་།། བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ།། བདག་གི་ཡིད་ཡུལ་མིན་པར་མགོ་སྙོམས་མཛོད།། ཅེས་པ་ལྟར། རྙེད་མ་རྙེད། གྲགས་མ་གྲགས། བདེ་སྡུག། བསྟོད་སྨད་དེ། འཇིག་རྟེན་ཆོས་བརྒྱད་ལ་དགའ་མི་དགའི་མངོན་ཞེན་མི་བྱ་སྟེ། བདག་ལ་བསྟོད་པ་བྱས་པས་བདག་དགའ་རྒྱུ་ཅི་ཞིག་ཡོད་དེ། ཐམས་ཅད་ཀྱིས་མི་བསྟོད་ཀྱི། བདག་ལ་མཚང་འདྲུ་ཞིང་སྨོད་པ་གཞན་ཡང་ཡོད་པའི་ཕྱིར། བདག་ལ་ཁ་ཅིག་གིས་སྨད་པས་
མི་དགའ་རྒྱུ་ཅི་ཞིག་ཡོད་དེ། བདག་ལ་བསྟོད་པ་བྱེད་པ་པོ་གཞན་ཡང་ཡོད་པའི་ཕྱིར་རོ།། 
གསུམ་པ་ལ། བྱིས་པ་ཐམས་ཅད་མགུ་མི་ནུས། མ་ནུས་པས་དེ་བསྟེན་ཀྱང་དགའ་བ་མི་སྐྱེ། དེ་ཉིད་ལུང་གིས་བསྒྲུབ་པ་གསུམ་གྱི་དང་པོ་ནི། གལ་ཏེ་སེམས་ཅན་ཐམས་ཅད་མགུ་བར་བྱས་ལ་བདག་ལ་སྨོད་པ་སོགས་མི་འབྱུང་བར་བྱས་པས་དགའ་བ་སྐྱེའོ།། སྙམ་ན། མི་སྨོད་པའི་ཕྱིར་ཐམས་ཅད་མགུ་བར་བྱ་མི་ནུས་ཏེ། སེམས་ཅན་མོས་པ་འགལ་བ་སྣ་ཚོགས་པ་ཡོད་པས་གཞན་ལྟ་ཞོག། རྒྱལ་བས་ཀྱང་མི་མགུ་སྟེ། མགུ་བར་མི་ནུས་ཏེ། མགོན་མེད་ཟས་སྦྱིན་གྱི་བྲན་མོ་བཞིན་ཏེ། མདོ་(དཀོན་མཆོག་སྤྲིན།)ལས། ང་ལ་དད་པ་ནི། སེན་མོའི་སྟེང་གི་རྡུལ་ཙམ་ལ། མ་དད་པ་ནི། སའི་དཀྱིལ་འཁོར་ཙམ་མོ།། ཞེས་གསུངས་ན། བདག་འདྲ་བ་ངན་པ་སྟེ། མི་ཤེས་པས་སེམས་ཅན་མགུ་མི་ནུས་པ་སྨོས་ཅི་དགོས། ཐམས་ཅད་མགུ་མི་ནུས་པ་དེ་བས་འཇིག་རྟེན་པ་མགུ་བར་བྱ་བའི་ཕྱིར་བསམ་པ་སྟེ། དེ་ལ་སེམས་པའི་སྤྱོད་པ་གཏང་སྟེ། དགོས་པ་ཅུང་ཟད་ཀྱང་མེད་པའི་ཕྱིར་རོ།། 
གཉིས་པ་ནི། དེ་དག་མགུ་མི་ནུས་པའི་རྒྱུ་མཚན། སེམས་ཅན་རྙེད་པ་མེད་པ་ལ། བསོད་ནམས་མ་བསགས་པས་བསོད་སྙོམས་ཀྱང་མི་རྙེད་དོ།། ཞེས་སྨོད་ཅིང་འཕྱ་ལ། རྙེད་པ་ཅན་ལ་འདས་ཚུལ་འཆོས་ལ་སོགས་པ་སྤྱོད་ལོག་གིས་གཞན་གྱི་མགོ་བསྐོར་ནས་རྙེད་པ་ཐོབ་བོ།། ཞེས་མི་སྙན་པ་བརྗོད་པས་གང་ལྟར་ཡང་མགུ་མི་ནུས་པས། རང་བཞིན་ཏེ། ངོ་བོ་ཉིད་ཀྱིས་དུཿ་ཁའི་རྒྱུ་ཡིན་པའམ་དུཿཁ་ལ་གནས་པས་འགྲོགས་དཀའ་བ་དེ་དག་གིས་ལྷན་ཅིག་འགྲོགས་པས་དགའ་བ་ཇི་ལྟར་སྐྱེ་བར་འགྱུར་ཏེ། མི་འགྱུར་རོ།། 
གསུམ་པ་ནི། རྒྱུ་མཚན་གང་གི་ཕྱིར་བྱིས་པ་ཁོ་རང་གི་རང་འདོད་ཀྱི་དོན་གྲུབ་པ་མེད་པར་དགའ་བ་མི་འབྱུང་ལ། ཁོའི་འདོད་པ་ཐམས་ཅད་སྒྲུབ་མི་ནུས་པའི་ཕྱིར་བྱིས་པ་དང་བཤེས་པ་སྟེ། གྲོགས་པོར་བྱས་ནས་འགྲོགས་པ་ལ་དགའ་བ་མེད་དོ།། ཞེས་དེ་བཞིན་གཤེགས་པས་ཟླ་བ་སྒྲོན་མའི་མདོ་ལས། བྱིས་པ་ཇི་སྲིད་ཡུན་རིང་བསྟེན་བྱས་ཀྱང་།། དེ་དག་ཕྱིར་ཞིང་མི་མཛའ་འགྲས་འགྱུར་ཞེས།། བྱིས་པའི་རང་བཞིན་ཉིད་ཀྱི་རྒྱུ་ཤེས་ནས།། མཁས་པ་བྱིས་པ་བསྟེན་པར་ཡོང་མི་བྱེད།། ཅེས་སོགས་རྒྱས་པར་གསུངས་སོ།། འོ་ན་སྔར་སེམས་ཅན་ལ་གུས་པར་བྱ་དགོས་པ་དང་། གཞན་དོན་ཆེད་ཆེར་བྱེད་པར་བཤད་པ་དང་འདི་འགལ་ལོ་ཞེ་ན། དེ་ནི། སེམས་ཅན་མ་དད་པའི་སྤྱོད་པ་དང་། དེ་དག་ལ་གནོད་པ་སྤོང་ཞིང་ཕན་པ་སྒྲུབ་པ་དང་། གཞན་དོན་གྱི་བསམ་པ་གཙོ་ཆེ་བ་ལ་དགོངས་ལ། འདི་ནི། རང་དོན་ལ་ཆགས་ཞེན་གྱིས་དེ་དག་དང་འདྲིས་པ་སྤོང་བ་ལ་དགོངས་པ་ཡིན་པས་མི་འགལ་ལོ།། བླ་མ་དག། ཚིགས་བཅད་འདི་གསུམ་མི་ནུས་པའི་གཞན་དོན་སྤོང་ཞེས་འཆད་དེ། སྔར་གྱི་མདོར་བསྟན་དང་མི་འབྱོར་ཞིང༌། འགྲེལ་པ་དག་དང་ཡང་འགལ་ལོ།། འདིར་རྒྱ་དཔེ་དག་ལས། རང་དོན་སྒོ་ནས་དགའ་བ་གང་།། དེ་ནི་རང་དོན་དགའ་བ་ཉིད།། ཇི་ལྟར་རྫས་ཉམས་ཞེ་སྡང་བ།། དེ་ནི་བདེ་ཉམས་བྱས་པས་སོ།། ཞེས་འབྱུང་ལ། དེའི་དོན་བི་བྷཱུ་ཏིའི་འགྲེལ་པར། སྔར་དང་སྦྲེལ་ནས་རང་དོན་གྱི་སྒོ་ནས་དགའ་བ་གང་ཡིན་པ་དེ་ནི། གྲོགས་པོ་ལ་དགའ་བ་མ་ཡིན་གྱི། རང་གི་དོན་ཁོ་ན་ལ་དགའ་བ་ཡིན་ཏེ། ཇི་ལྟར་ཏེ། དཔེར་ན།ནོར་རྫས་ཉམས་པ་སྟེ། བརླག་ནས་ཞེ་སྡང་ཞིང་མི་དགའ་བ་དེ་ནོར་རྫས་ལ་མི་དགའ་བ་མ་ཡིན་གྱི། རང་གི་བདེ་བ་ཉམས་པར་བྱས་པས་མི་དགའ་བ་བཞིན་ནོ།། ཞེས་འབྱུང་ངོ་།། 




༼ ༢ ༽ ཞི་གནས་ཀྱི་རྒྱུ་དབེན་པ་ལ་དགའ་བ་བསྐྱེད་པ།
གཉིས་པ་ལ། དབེན་པའི་ཡོན་ཏན་བསྟན་པ། མཛའ་བཤེས་ཀྱི་སྐྱོན་བསྟན་པ། ཡོན་ཏན་ཅན་གྱི་དབེན་པ་ལ་བསྐུལ་བ། དོན་བསྡུ་བ་དང་བཞིའི་དང་པོ་ལ། གྲོགས་ཀྱི་དང་། གནས་ཀྱི་དང༌། འདོད་པ་ཆུང་བའི་དང༌། མི་རྟག་པར་སོ་སོར་རྟོག་པའི་ཡོན་ཏན༌བསྟན༌པ་དང་བཞིའི་དང་པོ་ནི། ནགས་ཁྲོད་དབེན་པ་ན་གནས་པའི་ལྗོན་ཤིང་རྣམས་མི་སྙན་པ་བརྗོད་པ་སྟེ། སྨོད་པར་མི་བྱེད་ལ། རི་དྭགས་བྱ་དགའ་དང་ཞེས་པ་ནི། རྒྱ་དཔེ་དང་འགྲེལ་པ་ཐམས་ཅད་ལས། རབ་ཏུ་འབད་པས་བསྟེན་མི་དགོས། ཞེས་འབྱུང་སྟེ། དེ་རྣམས་རབ་ཏུ་བསྒྲིམས་ནས་ཁོ་དང་མཐུན་པའི་སྤྱོད་པས་རབ་ཏུ་བསྟེན་
པ་སྟེ། མགུ་བར་བྱ་མི་དགོས་སོ།། ངན་སེམས་དང་བྲལ་བས་ལྷན་ཅིག་ཏུ་འགྲོགས་པ་སྟེ། གནས་ན། བདེ་བའི་རྒྱུར་གྱུར་པའི་ཤིང་དེ་དག་དང་དུས་ནམ་ཞིག་གི་ཚེ་ལྷན་ཅིག་ཏུ་གནས་པར་འགྱུར་ཞེས་སྨོན་པའོ།། 
གཉིས་པ་ནི། རི་ལ་སོགས་པ་རྣམས་སུ་གསང་བའི་ཡུལ་ལམ་གནས་ཕུག་དང་། ལྷའི་རིགས་ཀྱི་ཁང་པ་མིའི་སྐྱེ་བོ་དང་བྲལ་བས་སྟོང་པའམ། ལྗོན་ཤིང་གི་དྲུང་སྟེ། ཤིང་གི་འོག་ཏུ་དུས་ནུབ་གཅིག་གམ་གཉིས་ལ་སོགས་པ་ཇི་ལྟར་འདོད་པར་གནས་བཅས་ཏེ། ཕྱིས་ལྡོག་པ་མེད་པས་རྒྱབ་ཏུ་མི་ལྟ་ཞིང༌། གང་ལ་ཡང་མི་ལྟོས་པས་ཆགས་པ་མེད་པར་དུས་ནམ་ཞིག་འགྱུར་ཞིག་གུ། ས་ཕྱོགས་འགེགས་པར་བྱས་པ་གང་གིས་ཀྱང་སྔར་བདག་གིར་བཟུང་བ་མེད་པར་རང་བཞིན་ཏེ། རང་གི་ངོ་བོ་ཉིད་ཀྱིས་སྤངས་ཤིང་རྒྱ་ཆེ་བ་ཡིད་བདེ་བར་བྱེད་པ་རྣམས་སུ་གཞན་དབང་གིས་འཇུག་པ་བསྟུན་མི་དགོས་པས་རང་དབང་དུ་སྤྱོད་ཅིང་གནས་གང་ལའང་བདག་གིར་བྱས་པ་མེད་པས་ཆགས་པ་མེད་པར་དུས་ནམ་ཞིག་བདག་ནི་བཅོས་མ་མ་ཡིན་པས་གནས་
པར་འགྱུར་ཞེས་སྨོན་པའོ།། འོ་ན་བརྒྱད་སྟོང་པར། ཕྱིའི་དབེན་པ་བཀག་པར་བཤད་པ་དང་འགལ་ཞེ་ན། དེ་ནི། ཐེག་དམན་དུ་ལྷུང་བ་དགག་པའི་ཕྱིར་ཡིན་ལ། འདི་ནི། ལས་དང་པོ་པ་ཆགས་སྲེད་འཇོམས་པའི་ཆེད་དུ་གསུངས་པས་སྐྱོན་སུངས་པས་སྐྱོན་མེད་ཅེས་དགེ་བ་ལྷའོ།། 
གསུམ་པ་ནི། ས་ལས་བྱས་པའི་ལྷུང་བཟེད་ཉི་ཚེ་སྟེ། དེ་འབའ་ཞིག་ཙམ་གྱི་ནོར་རམ་འབྱོར་བ་བདོག་པ་དང་། ཕྱག་དར་ཁྲོད་པ་ཡིན་པས་རྐུན་མ་ལ་མི་མཁོ་བ་སྟེ། ལོངས་སྤྱད་པར་བྱ་བ་མ་ཡིན་པའི་ཆོས་གོས་ཏེ། འདི་གཉིས་འཆང་བ་ལ་གཞན་གྱིས་འཕྲོག་པའི་འཇིགས་པ་མེད་པ་དང༌། ལུས་གསོན་པ་ལ་མི་ལྟོས་པའམ། དངོས་པོར་ཞེན་པ་མེད་པས་སྤ་བ་སྟེ། སྲུང་བ་མ་བྱས་ཀྱང་གཞན་གྱིས་གསད་འཕྲོག་གི་འཇིགས་པ་མེད་པར་གནས་པར་ནམ་ཞིག་འགྱུར་ཞེས་སྨོན་པ་སྟེ། འདིས་ཕྱི་ནང་ལ་ཞེན་པ་མེད་པར་བསྟན་ནོ།། 
བཞི་པ་ནི། ཆགས་པའི་གཉེན་པོར་མི་རྟག་པ་དང་། མི་སྡུག་པའི་འདུ་ཤེས་ལ་རྟོག་པ་ལུས་ཡུན་རིང་པོར་གནས་ཀྱང་མཐར་དེར་འགྲོ་དགོས་པས་ལུས་ཀྱི་གཉུག་མའི་སར་དུར་ཁྲོད་དུ་སོང་ནས་གཞན་ཤི་བ་དག་གིས་རུས་གོང་རྣག་དང་ལྡན་པ་དང༌། བདག་གི་ལུས་གཉིས་འཇིག་པའི་ཆོས་ཅན་དག་ཏུ་ནི་དུས་ནམ་ཞིག་མགོ་སྙོམས་པ་སྟེ། མཚུངས་པར་སྒོམ་པར་བྱེད་པར་འགྱུར། དེ་ཉིད་བཤད་པ་ནི། ནི་སྟེ། གང་གི་ཕྱིར་བདག་གི་ལུས་གཙང་བར་བཟུང་བ་འདི་ཉིད་ལུས་ཏེ། རུལ་བ་གང་གི་དྲི་ཤིན་ཏུ་བསྲིངས་པས། ཝ་སྟེ། ལྕེ་སྤྱང་དང་། ཀྱང་གི་སྒྲས་བྱ་རྒོད་སོགས་ཟས་དོན་དུ་གཉེར་བས་ཀྱང་དྲུང་དུ་ཉེ་བར་འགྲོ་བར་མི་འགྱུར་ཞིང་། མི་བཟོད་པ་དེ་ལྟ་བུར་རུལ་བར་འགྱུར་དུ་འོང་བར་ཐེ་ཚོམ་མེད་དོ།། རང་གི་ལུས་འདི་གཅིག་པུར་བརྟག་པས་ན། གཅིག་པུར་བྱུང་བའི་ལུས་དང་ལྷན་ཅིག་ཏུ་སྐྱེས་པའི་ཤ་དང༌། རུས་པའི་དུམ་བུ་དག་ཀྱང་ཞིག་སྟེ། སོ་སོར་འགྱེས་ཤིང་འབྲལ་བར་འགྱུར་ན། ཡང་གི་སྒྲས་དང་པོ་སོ་སོ་ནས་འོངས་པའི་མཛའ་བ་གཞན་རྣམས་སོ་སོར་འགྱེས་པ་ལྟ་ཅི་ཞིག་སྨོས་ཏེ། འདིས་ལུས་མི་རྟག་པར་བསྟན་པའི་ཟུར་གྱིས་མཛའ་བཤེས་ལ་ཆགས་པའང་བཀག་གོ །
གཉིས་པ་ལ། དུཿཁ་ཐུན་མོང་དུ་མ་འཁུར་བས་དང་། གནས་སོ་སོར་འགྲོ་བས་གྲོགས་སུ་མི་རུང་བ་གཉིས་ཀྱི་དང་པོ་ནི། བདག་གི་བདེ་སྡུག་གི་གྲོགས་སུ་གྱུར་པའི་བུ་དང་། ཆུང་མ་ལ་སོགས་པ་དང་འབྲལ་མི་ཕོད་པས་མི་འགྲོའོ་སྙམ་ན། ཧི་སྟེ། གང་གི་ཕྱིར་དང་པོར་སྐྱེ་བ་ན་ཡང་གྲོགས་མེད་པ་གཅིག་པུར་སྐྱེ་བར་འགྱུར་ཞིང་། ཐ་མར་འཆི་ནའང་དེ་ཉིད་གཅིག་པུར་འཆི་སྟེ། གྲོགས་མེད་ལ། བར་སྐབས་སུ་ན་ཚ་ལ་སོགས་ཀྱི་དུཿཁའི་སྐལ་བ་སྟེ། ཆ་ཤས་གཞན་དེས་མི་ལེན་ན། དགོས་པ་ཅུང་ཟད་ཀྱང་མེད་པ་དེའི་ཕྱིར་དགེ་བའི་གེགས་བྱེད་པའི་མཛའ་བས་ཅི་ཞིག་བྱ་སྟེ། དོན་མེད་དེ། རྒྱལ་པོའི་བུའི་རྟོགས་བརྗོད་བཞིན་ནོ།། 
གཉིས་པ་ནི། ཇི་ལྟར་ཏེ། དཔེར་ན། ལྷན་ཅིག་འགྲོ་བའི་མགྲོན་པོ་ལམ་དག་ཏུ་ནི་ཞུགས་པ་རྣམས་ནུབ་མོ་སྡོད་པའི་ཕྱིར་གནས་སོ་སོར་འཛིན་པ་དེ་བཞིན་དུ། སྲིད་པ་འཁོར་བའི་ལམ་དུ་ཞུགས་པའི་སྐྱེ་བ་རིས་གཅིག་པའི་གཉེན་དང་། སྣག་གི་གཉེན་མཚམས་རྣམས་འདི་ནས་འཆི་འཕོ་བ་ན། ལས་ཀྱི་དབང་གིས་སྐྱེ་བའི་གནས་སོ་སོར་ཡོངས་སུ་འཛིན་པས་ལྷན་ཅིག་ཏུ་འགྲོ་བ་མེད་དོ།། 
གསུམ་པ་ལ། མྱ་ངན་དང་བཅས་ནས་མ་བསྐྱལ་བའི་གོང་དུ་མྱ་ངན་མེད་པར་འགྲོ་བར་རིགས། དེར་སོང་བའི་ཕན་ཡོན་བསྟན་པ་གཉིས་ཀྱི་དང་པོ་ནི། རང་གི་ཡུལ་དང༌། གནས་ཁང་ལས་འབྲལ་མི་ཕོད་དོ།། སྙམ་ན། གསོན་པོའི་མཐའ་ནི། མི་འདོད་ཀྱང་ངེས་པར་འཆི་ལ། ཤི་ནས་དུར་ཁྲོད་དུ་སྐྱེལ་བར་ངེས་པས་ཇི་སྲིད་ཉེ་དུའི་འཇིག་རྟེན་མྱ་ངན་གྱི་ཤུགས་ཀྱིས་ཀུན་ནས་གདུང་བཞིན་དུ་སྐྱེས་བུ་བཞི་ཡིས་ཁྲི་དེ་ལས་བདག་གི་ལུས་དེ་ནི་བཏེག་ནས་མ་བསྐྱལ་བའི་གོང་དེ་སྲིད་དུ་གཉེན་གྱི་འཇིག་རྟེན་གྱིས་མྱ་ངན་དང་། སྨྲེ་སྔགས་འདོན་པ་མེད་པའི་གོང་ཉིད་དུ་ནགས་སུ་སོང་སྟེ། འགྲོ་བར་རིགས་སོ།། 
གཉིས་པ་ནི། དེར་སོང་ན། ཡོན་ཏན་ཅི་ཡོད་ཅེ་ན། དེར་རྗེས་སུ་ཆགས་པ་མེད་པས་གཉེན་བཤེས་མེད། ཞེ་སྡང་མེད་པས་འཁོན་པའང་མེད་པར་བྱས་ནས་ལུས་འདི་གཅིག་པུ་དབེན་པ་ན་གནས་པའི་ཚེ།འཇིག་རྟེན་གྱི་གཉེན་བཤེས་རྣམས་མ་ཤི་བའི་སྔ་ནས་ཤི་བ་དང་འདྲ་བར་བརྩིས་ནས་ཤི་ན་མྱ་ངན་བྱེད་པ་མེད་དེ། བཤེས་མེད་པའི་ཕྱིར། དེས་མཚོན་ནས་དགའ་བ་སྒོམ་པའང་མེད་དེ། འཁོན་མེད་པའི་ཕྱིར་རོ།། བི་བྷ་ཏི་ན་རེ། ལུས་འདི་བསྟོད་ཀྱང་བཤེས་པ་སྟེ། དགའ་བ་མེད། མི་མཐུན་པ་ལ་འཁོན་པ་སྟེ། ཁོང་ཁྲོ་མེད། སྐྱེ་བའི་དུས་ཁོ་ནར་ཤི་ཁ་དང་འདྲ། འཆི་བའི་ཚེ་ཡང་མྱ་ངན་མི་བྱེད་དེ། བེམ་པོ་ཡིན་པའི་ཕྱིར་རོ།། ཞེས་ཟེར་རོ།། དྲུང་ན་འཁོད་པ་ཞེས་པ་ནི། ཉེ་འབྲེལ་གྱི་མིང་གི་རྣམ་གྲངས་ཏེ། དེ་འདྲའི་གཉེན་སུ་དག་ཀྱང་རང་གི་སྒོ་གསུམ་གདུང་བའི་མྱ་ངན་དང་། གནོད་པ་བྱེད་པ་མེད་པའམ། ཡང་ན། དེ་རྣམས་ཀྱི་མྱ་ངན་མཐོང་བས་འཆི་བ་པོ་ལ་མྱ་ངན་དང་གནོད་པ་བྱེད་པ་མེད་དེ། ཕྱོགས་ན་མེད་པའི་ཕྱིར་རོ།། འཆི་བའི་དུས་ཀྱི་ཡོན་ཏན་དེ་འབའ་ཞིག་ཏུ་མ་ཟད། དབེན་པར་གནས་པ་འདི་ཡིས་སངས་རྒྱས་རྗེས་དྲན་དང་། སོགས་ཀྱི་སྒྲས་ཆོས་རྗེས་དྲན་དང༌། དེ་ཁོ་ན་ཉིད་སྒོམ་པ་ལ་སོགས་ལའང་སུས་ཀྱང་གཡེང་བར་འགྱུར་བ་མེད་པས་རྣམ་པར་འཕེལ་ལོ།། 
བཞི་པ་ནི། ཡོན་ཏན་དེ་དག་ཡོད་པ་དེ་བས་བདེ་བ་སྐྱེད་པའི་རྒྱུ་ཡིན་པས་ཤིན་ཏུ་མདངས་ཏེ། ཉམས་དགའ་བའི་ནགས་ཚལ་དུཿཁའི་གཉེན་པོ་ཡིན་པའི་ཕྱིར་རམ། བུ་ལ་སོགས་པ་གསོ་མི་དགོས་པས་ཚེགས་ཆུང་མངོན་མཐོ་ངེས་ལེགས་ཀྱི་རྒྱུ་ཡིན་པས་བདེ་བ་སྐྱེད་པའམ། བདེ་ཞིང་སྐྱིད་པ་སྒོ་གསུམ་གྱི་ཉེས་སྤྱོད་ལས་གྱུར་པའི་གཡེང་བ་ཐམས་ཅད་ཞི་བར་བྱེད་པར་བདག་ཉིད་གཅིག་པུས་ཞེན་པ་མེད་པའི་ཚུལ་གྱིས་རྟག་ཏུ་བསྟེན་པར་བྱ་བའམ། གནས་པར་བྱ་བའོ།། 
༼ ༢ ༽ སེམས་དབེན་པའི་ཐབས་སུ་རྣམ་རྟོག་དོར་བ།
༼ ༡ ༽ མདོར་བསྟན་པ།
གཉིས་པ་ལ། བསྟན་བཤད་གཉིས་ཀྱི་དང་པོ་ནི། དེ་ལྟར་ལུས་དབེན་པར་གནས་ནས་སེམས་ཀྱང་དབེན་པར་གནས་པའི་ཕྱིར་བསམ་པ་གཞན་མི་བདེན་པའི་རྣམ་རྟོག་ཀུན་བཏང་ནས་དེ་སྤངས་ནས། བདག་ལ་སེམས་པ་རྩེ་གཅིག་ཡིད།། ཅེས་རྒྱ་དཔེར་འབྱུང་སྟེ། རང་གི་བྱང་ཆུབ་ཀྱི་སེམས་ལ་སེམས་རྩེ་སྟེ། དམིགས་པ་གཅིག་ཏུ་དམིགས་པའི་ཡིད་ཀྱིས་སེམས་ནི་ཞི་གནས་ལ་མཉམ་པར་གཞག་པར་བྱ་བའི་ཕྱིར་དང་། ལྷག་མཐོང་གིས་ཉོན་མོངས་པ་དུལ་བར་བྱ་བའི་ཕྱིར་རམ། ཕྱིའི་རྣམ་གཡེང་དུལ་བར་བྱ་བའི་ཕྱིར་རབ་ཏུ་བརྩོན་པར་བྱའོ།། 
༼ ༡ ༽ རྒྱས་པར་བཤད་པ།
༼ ༡ ༽འདོད་པ་ལ་སྐྱོ་བ།
༼ ༡ ༽འབྲས་བུ་འཇིག་པར་ལྟ་བས་སྐྱོ་བ་བསྐྱེད་པ།
གཉིས་པ་ལ། འདོད་པ་ལ་སྐྱོ་བ་དང་། དབེན་པ་ལ་དགའ་བ་བསྐྱེད་པ་གཉིས་ཀྱི་དང་པོ་ལ། འབྲས་བུ་ལ་འཇིག་པར་དང་། ངོ་བོ་མི་གཙང་བར་དང་། རྒྱུ་གནོད་པ་མང་བར་ལྟ་བས་སྐྱོ་བ་བསྐྱེད་པ་གསུམ་གྱི་དང་པོ་ནི། ནི་སྟེ། གང་གི་ཕྱིར་སྲིད་པ་ལ་ཆགས་པ་མ་སྤངས་པ་རྣམས་ཀྱིས་འདོད་ཅིང་ཞེན་པར་བྱ་བ་ཡིན་པས་གཟུགས་སོགས་འདོད་ཡོན་ལྔ་ནི། འདོད་པ་སྟེ། ཆགས་པས་བསྟེན་ན། འཇིག་རྟེན་ཏེ། སྐྱེ་བ་འདི་དང༌། སྐྱེ་བ་ཕ་རོལ་ཏུ་མི་འདོད་པའི་འབྲས་བུ་ཕུང་ཁྲོལ་སྐྱེད་དེ། ཚེ་འདིར་ནི་གཞན་གྱི་ཆུང་མ་འཕྲོག་པས་གསད་པ་དང༌། བཅིང་བ་ལྔས་བཅིངས་པ་དང་། ཡན་ལག་གཅོད་པ་
སོགས་མངོན་སུམ་དུ་མཐོང་ལ། འཇིག་རྟེན་ཕ་རོལ་ཏུ་དམྱལ་བ་དང༌། སོགས་ཀྱི་སྒྲས་ཡི་དྭགས་སོགས་ཀྱི་དུཿཁ་སྒྲུབ་པར་ལུང་གིས་གྲུབ་པ་དེའི་ཕྱིར་འདོད་པ་རྣམས་ལ་སྒོ་བར་བྱ་ཞེས་ཐག་རིང་པོར་སྦྲེལ་ལོ།། འདོད་པའི་ཕྱིར་ལྷ་མོ་པུཎྡ་དང་། ཨུ་པ་པུཎྡ་ཆགས་པས་ཕན་ཚུན་དུཿཁ་བ་དང་། ལྷ་མོ་སི་ཏའི་ཆེད་དུ་རཱ་མ་ཡ་ན་ཤི་བ་བཞིན་ནོ།། 
༢. ངོ་བོ་མི་གཙང་བར་ལྟ་བས་སྐྱོ་བ་བསྐྱེད་པ།
གཉིས་པ་ལ། དུར་ཁྲོད་ཀྱི་ཆོས་ལ་དང་། གསོན་པོའི་ཆོས་ལ་སྦྱར་ནས་མི་གཙང་བར་ལྟ་བ་གཉིས་ཀྱི་དང་པོ་ལ། འབད་ནས་སྒྲུབ་པར་དང་། མཐོང་བས་དགའ་བར་དང་། སེར་སྣས་སྲུང་བར་དང་། སྡུག་པས་མཆོད་པར་དང་། གཡོ་བས་མི་འཇིགས་པར་དང༌། གཡོགས་པས་ཆགས་པར་མི་རིགས་པ་དང་དྲུག་གི་དང་པོ་ནི། གཞན་གྱི་བུད་མེད་ལ་སོགས་པ་གང་གི་ཕྱིར་ཏེ། ཆེད་དུ་དེའི་ཕོ་ཉ་དང་ཕོ་ཉ་མོ་ལ་དེའི་བསམ་པས་སྐྱེས་དང་འཕྲིན་བསྐུར་བ་རྣམས་ཀྱིས་ཁྱེད་ཀྱིས་བདག་དེ་དང་ཕྲད་པར་མཛོད་ཅིག། དེ་ལྟར་ན། བདག་གསོན་པར་བྱས་པ་ཡིན་ནོ།། ཞེས་ལན་དུ་མར་ཐལ་མོ་སྦྱར་ཏེ་གསོལ་བ་བཏབ་ཅིང་། དེའི་ཆེད་དུ་ངན་འགྲོའི་དུཿཁའི་རྒྱུ་སྡིག་པ་ལ་ཡང་མ་འཛེམས། གྲགས་པ་མིན་པ་ཚེ་འདིར་གནོད་པའི་གཏམ་ངན་ལ་ཡང་བུད་མེད་གང་གི་དོན་དུ་མ་འཛེམས་པར་ཚོར་ན་གསོད་པའི་འཇིགས་པ་འབྱུང་བའི་རྒྱལ་པོའི་བཙུན་མོ་ལྟ་བུའི་སར་བདག་ཞུགས་ཤིང་། བུད་མེད་གང་གི་དོན་དུ་སྔོན་གོས་རྒྱན་ལ་སོགས་བརྟན་པའི་ནོར་རྫས་ཀྱང་ཟད་པར་བྱས་པར་གྱུར་པའི་བུད་མེད་གང་ལ་ཡོངས་སུ་སྟེ། པར་འཁྱུད་པ་ན་མཆོག་ཏུ་དགའ་བའི་རོ་ཉམས་སུ་མྱོང་བར་འགྱུར་བའི་བུད་མེད་ཀྱི་ལུས་དེ་དག་ཉིད་ཤི་བའི་དུར་ཁྲོད་ཀྱི་སར་ལྷུང་བའི་ཀེང་རུས་ཉིད་ཡིན་ལ། དེ་ནི། གཞན་གྱི་དབང་དུ་གྱུར་པ་མིན་གྱི། རང་གི་དབང་དུ་གྱུར་པ་ཡིན་ཞིང་སུས་ཀྱང་བདག་ཏུ་བཟུང་བ་མིན་པས་འཇིགས་པ་དང་ནོར་རྫས་ཟད་པའི་ཉེན་ལ་འབོད་མི་དགོས་པའི་ཀེང་རུས་དེ་ལ་ཡིད་ཁྱོད་རབ་ཏུ་འདོད་ཅིང་ཡོངས་སུ་ཞེན་ནས་འཁྱུད་པའི་དགའ་བས་ཚིམ་པའི་དོན་དུ་ཅིའི་ཕྱིར་འགྲོ་བར་མི་བྱེད་ཅེས་སྨད་པའོ།། མྱ་ངན་འདས་ཞེས་པ་ནི། རྒྱ་དཔེ་དང་འགྲེལ་པར་དགའ་བར་བཤད་དོ།། བོད་དཔེ་ལྟར་ན། བུད་མེད་ལ་ཞེན་ནས་ཅིའི་ཕྱིར་མྱ་ངན་ལས་འདས་པའི་ལམ་ཚོལ་དུ་མི་འགྲོ་ཞེས་སྨད་པའོ།། 
གཉིས་པ་ནི། གཞན་གྱི་ཆུང་མ་ལ་ཞེན་པའི་ཉེས་དམིགས་བཤད་ནས། རང་གི་ཆུང་མ་ལ་ཞེན་པའི་ཉེས་དམིགས་ཀྱི་དབང་དུ་བྱས་ནས་གང་ཞིག་དང་པོར་ངོ་ཚའི་དབང་དུ་གྱུར་པའི་ཆུང་མའི་བཞིན་འོག་ཏུ་ལྟ་བ་ན། དེའི་བྱད་གསལ་བར་ལྟ་འདོད་པས་ཞེན་པ་བསྐྱེད་ནས་འབད་དེ་བཏེག་ཅིང་སྟེང་དུ་དྲངས་ཀྱང་ཆུང་མ་ངོ་ཚ་ནས་གདོང་འོག་ཏུ་བལྟའོ།། དུར་ཁྲོད་དུ་མ་སོང་བའི་སྔོན་ནི། བཞིན་མཐོང་ངམ། མ་མཐོང་ཡང་རུང་སྟེ། གདོང་པ་ནི། གོས་ཏེ། སེང་རས་ཀྱིས་གཡོགས་པར་གྱུར་ཏེ། ཡུལ་དབུས་དང་། བཅོམ་བརླག་གི་ཡུལ་ལ་ཆོ་རིགས་ཅན་གྱི་བག་མ་རྣམས་གདོང་གཡོགས་ཀྱི་དྲ་བ་བཞིན་དུ་བསྟར་བར་བྱེད་པས་སོ།། ཁྱོད་སྔར་མ་མཐོང་ནས་ཉོན་མོངས་ཤིང་ཆགས་ནས་མཐོང་འདོད་པས་གདོང་པ་དེ་ནི་ད་ལྟ་དུར་ཁྲོད་ཀྱི་ས་ན་གཡོགས་མ་མེད་པས་མངོན་སུམ་དུ་གསལ་བར་གྱུར་པ་བཞིན་དུ་བྱ་རྒོད་ཀྱིས་གསལ་བར་བྱས་པ་མཐོང་ན་ད་ལྟ་མི་བལྟ་བར་ཅིའི་ཕྱིར་འཇིགས་ནས་འབྱེར་བ་སྟེ། འབྲོས་པར་བྱེད་དེ། སྔར་ནས་འབྲོས་པར་རིགས་སོ།། 
གསུམ་པ་ནི། རང་གི་ཆུང་མ་ལ་སྐྱེས་པ་གཞན་རྣམས་མིག་གིས་ལྟ་ན་ཡང་སུའང་མ་ལྟ་ཞིག་ཅེས་གང་ཞིག་སེར་སྣས་ཡོངས་སུ་བསྲུངས་པར་གྱུར་པ་ཇི་སྲིད་དུ་བྱ་རྒོད་ལ་སོགས་པས་ཟ་བ་དེ་སྲིད་དུ་ད་ནི་སེར་སྣ་ཅན་ཁྱོད་ཅི་སྟེ་མི་སྲུང་སྟེ། སྲུང་བར་རིགས་སོ།། 
བཞི་པ་ནི། དུར་ཁྲོད་དུ་ཤ་ཡི་ཕུང་པོ་འདི་མཐོང་ནས་བྱ་རྒོད་དང་། གཞན་ཝ་དང༌། སྤྱང་ཀི་ལ་སོགས་པས་ཟ་བར་བྱེད་ན། གཞན་བྱ་རྒོད་སོགས་ཀྱི་ཟས་ལ་ཁྱོད་མེ་ཏོག་གི་ཕྲེང་བ་དང༌། ཙནྡན་དང༌། རིན་པོ་ཆེ་ལ་སོགས་པའི་རྒྱན་གྱིས་མཆོད་པར་བྱེད་དེ། མི་རིགས་སོ།། 
ལྔ་པ་ནི། ཡང༌། དུར་ཁྲོད་དུ་རོ་ཤིང་དང་བོང་བ་དང་འདྲ་བའི་རུས་གོང་ཉིད་དུ་མཐོང་ནས་མི་འགུལ་ཏེ། གཡོ་བ་མེད་ཀྱང་ཁྱོད་སྐྲག་ན། རོའི་ནང་དུ་འབྱུང་པོའི་གདོན་ཞུགས་ནས་ལངས་ཏེ་གནོད་པ་བྱེད་པ་ལ་འཇིགས་པ་བཞིན་དུ། གསོན་པའི་དུས་སུ་སེམས་དང་སྲོག་རླུང་འགའ་ཡིས་བསྐྱོད་པར་གྱུར་ན། ཅིའི་ཕྱིར་མི་འཇིགས་ཏེ། འཇིགས་པར་རིགས་སོ།། 
དྲུག་པ་ནི། ཤ་ལྤགས་ཀྱིས་མ་གཡོགས་པའི་ཀེང་རུས་ལ་དགོས་པ་མེད་དོ།། ། སྙམ་ན། མི་གཙང་བའི་རང་བཞིན་གང་ལ་ཤ་དང་པགས་པ་སྲབ་པས་གཡོག་ཀྱང་འདི་ལ་ཆགས་པའི་མི་གཙང་བ་དེ་མ་གཡོགས་ན་ཡང་ཅིས་མི་འདོད་དེ། འདོད་པར་རིགས་ལ། མ་གཡོགས་པ་དེ་ལ་དགོས་པ་མེད་ན་ནི། པགས་པ་སྲབ་པས་གཡོགས་པ་ལ་ཅིའི་ཕྱིར་འཁྱུད་པའམ། ལག་(བཻ།)པས་བྱིལ་བྱིལ་བྱེད་ཅིང་ཉེད་པར་བྱེད་དེ། བྱེད་པར་མི་རིགས་སོ།། ཚིགས་བཅད་འདི། རྒྱ་དཔེ་དག་དང་འགྲེལ་པ་གསུམ་ལས་ཚིགས་བཅད་གཉིས་ཀྱི་འོག་ཏུ་འབྱུང་ཞིང་། དོན་དང་ཡང་ཤིན་ཏུ་འབྲེལ་མོད་ཀྱང་། བོད་དཔེ་དང་
བི་བྷཱུ་ཏིའི་འགྲེལ་པ་ལས་འདིར་འབྱུང་ངོ༌།། 
གཉིས་པ་ལ། མི་གཙང་བར་མངོན་སུམ་གྱིས་གྲུབ་པ་དང༌། མི་གཙང་བར་རྟགས་ཀྱིས་ངེས་པ་དང༌། མངོན་སུམ་གྱིས་གྲུབ་ཀྱང་ཐེ་ཚོམ་ཟ་ན་དཔེས་བསྟན་པ་དང་། གཙང་བའི་མཚན་མ་དགག་པ་དང་བཞིའི་དང་པོ་ལ། རྒྱུ་དང་ངོ་བོ་ལ་བརྟགས་ནས་དང་། བློ་ལ་བརྟགས་ནས་པ་བརྟགས་ནས་དང་། ཡུལ་ལ་བརྟགས་ནས་ཆགས་པར་མི་རིགས་པ་དང་། རང་གི་རང་བཞིན་མ་རྟོགས་པས་སྨད་པ་དང་། ཁ་དོག་ལ་ཆགས་ནས་མི་གཙང་བ་ལ་ཞེན་པ་སྨད་པ་དང་ལྔའི་དང་པོ་ནི། རྒྱ་བཟའ་བཏུང་གི་ཟས་ནི། གཅིག་པུ་ཉིད་ལ་བཤང་བ་དང་། ཁ་ཆུ་སྟེ། བད་ཀན་གྱི་བཏུང་བ་མཆིལ་མ་གཉིས་ཀ་བྱུང་བར་གྱུར་ན། གཉིས་པོ་དེ་ལ་བཤང་བ་ལ་ཁྱོད་མི་དགའ་ཞིང་ཁ་ཆུ་ལ་ཁྱོད་དགའ་ནས་ཅིའི་ཕྱིར་འཇིབ་པར་བྱེད་དེ། གཉིས་ཀ་འཇིབ་པར་རིགས་སོ།། དེ་གཉིས་རྒྱུ་མཚུངས་ཀྱང་བཤང་བ་དྲི་མི་ཞིམ་ཞིང་། ཁ་ཆུ་ལ་དེ་མེད་དོ།། ཞེ་ན། ཤིང་བལ་གྱིས་བཀང་བའི་རེག་ན་འཇམ་པའི་སྔས་ཟླུམ་པོ་ལ་དགའ་བར་མི་བྱེད་པར་མི་གཙང་བས་གང་བའི་བུད་མེད་ཀྱི་ལུས་སམ་ནུ་མ་ལ་དགའ་བར་བྱེད་དེ། བུད་མེད་ལ་མི་གཙང་བ་ལས་བྱུང་བའི་དྲི་ང་བ་འཛག་པ་ལྟར། ཤིང་བལ་ལས་མ་ཡིན་ནོ།། ཞེས་པ་མ་གཏོགས་པའི་རྟགས་གཞན་མེད་དོ།། དེས་ན། འདོད་ཆགས་དང་ལྡན་པ་ཁྱོད་ཡུལ་མི་གཙང་བར་མངོན་
སུམ་དུ་གྱུར་བཞིན་དུ་གཙང་བར་རྨོངས་པའོ།། མི་གཙང་བར་མཚུངས་ཀྱང་གཞན་ནི་མ་གཡོགས་པས་མི་འདོད་ལ། འདི་ནི། གཡོགས་པས་འདོད་དོ།། ཞེ་ན། གང་ལ་ཞེས་སྔར་གྱི་ཚིགས་བཅད་འདིར་ཡོད་དོ།། འདོད་ཆགས་དང་ལྡན་པ་ངན་པ་རྨོངས་པ་རྣམས་ཤིང་བལ་རེག་ན་འཇམ་པ་ལའང་ཉལ་པོ་བྱ་བར་མི་ནུས་སོ།། ཞེས་གཙང་ལ་འཇམ་པ་དེ་ལའང་ཁྲོ་བར་བྱེད་ལ། མི་གཙང་བ་ལ་ཆགས་པར་མི་རིགས་སོ།། ཚིགས་བཅད་འདི་རྒྱ་དཔེ་དག་དང་འགྲེལ་པ་བཞི་ག་ལ་མེད་དོ།། 
གཉིས་པ་ནི། གལ་ཏེ་ཁྱོད་མི་གཙང་བ་ལ་ཆགས་པ་མེད་དམ་ཡོད། དང་པོ་ལྟར་ན། རུས་པའི་གཟེབ་རྒྱུས་པས་སྦྲེལ་བ་སྟེ། བཅིངས་ཤིང་ཤ་ཉིད་འདམ་དང་འདྲ་བས་ཞལ་ཞལ་བྱས་པ་སྟེ། བྱུགས་པའི་གཞན་བུད་མེད་ཀྱི་མི་གཙང་བ་ལ་ཁྱོད་ཅིའི་ཕྱིར་པང་དུ་འཁྱུད་དེ། འཁྱུད་པར་མི་རིགས་ཏེ། མཚན་མོ་མི་གཙང་བ་མནན་པའི་སྐྱེས་བུ་བཞིན་ནོ།། 
གཉིས་པ་ལྟར་ན། ཁྱོད་ཉིད་ལ་མི་གཙང་བ་ཤིན་ཏུ་མང་བ་བཤང་བ་སོགས་སུམ་ཅུ་སོ་དྲུག་ཡོད་པ་དེ་ཉིད་ལ་ཁྱོད་བརྟན་པར་སྤྱོད་པ་དེས་ཚིམ་པར་གྱིས་ཤིག། མི་གཙང་བའི་རྫས་སུམ་ཅུ་སོ་དྲུག་གི་རྐྱལ་པ་གཞན་བུད་མེད་ཀྱི་ལུས་མི་གཙང་བརྐམ་པ་སྟེ། ཙག་ཙོག་ཟ་བའི་ངང་ཚུལ་ཅན་ལ་འདོད་ཅིང་སེམས་པ་མི་རིགས་སོ།། 
གསུམ་པ་ནི། ཁྱོད་བུད་མེད་ཀྱི་ལུས་སམ་སེམས་གང་ལ་དགའ། བདག་ནི་ཤ་འདི་ལ་དགའ་བ་ཞེས་པ་སྟེ། དེའི་ཕྱིར་རེག་པ་དང་ལྟ་བར་འདོད་ན།
སེམས་མེད་པ་འཇིམ་གོང་ལྟ་བུའི་རང་བཞིན་ཏེ། ཐ་མལ་པའི་ཤ་ནི་འདོད་ཆགས་ཅན་ཁྱོད་ཀོ་ཅིས་མི་འདོད།། 
གཉིས་པ་ལྟར་ན། ཁྱོད་འདོད་ཅིང་ཆགས་པའི་སེམས་གང་ཡིན་པ་དེ་ནི་ལུས་མེད་པའི་ཕྱིར་རེག་པར་མི་ནུས། གཟུགས་མེད་པའི་ཕྱིར་བལྟ་བར་མི་ནུས་ལ། གང་ཞིག་རེག་པ་དང་ལྟ་བར་ནུས་པ་དེ་ཁྱོད་འདོད་པའི་ཤེས་པ་མིན་ཏེ། བེམ་པོ་ཡིན་པའི་ཕྱིར། དོན་མེད་དེ། རྨོངས་པས་ཁྱོད་འདོད་དོན་མེད་པར་འཁྱུད་པས་ཅི་ཞིག་བྱ་སྟེ། འཁྲུལ་པ་ཆེ་སྟེ། སྒྱུ་མས་རྨོངས་པའི་བློན་པོ་བཞིན་ནོ།། 
བཞི་པ་ནི། གཞན་གྱི་ལུས་མི་གཙང་བའི་རང་བཞིན་དུ་མི་རྟོགས་པ་ངོ་མཚར་མི་ཆེ་སྟེ། མི་རིགས་པ་མེད་དེ། བདག་ལ་ལྐོག་ཏུ་གྱུར་པའི་ཕྱིར་རོ།། རང་ཉིད་ལ་མི་གཙང་བའི་རང་བཞིན་གྱི་ལུས་མངོན་སུམ་དུ་གྱུར་ཀྱང་རྟོགས་པར་མི་འགྱུར་བ་ནི། ངོ་མཚར་ཆེ་སྟེ། ཤིན་ཏུ་སྨད་པའི་གནས་སོ།། 
ལྔ་པ་ནི། གལ་ཏེ་ཁ་དོག་དང་དབྱིབས་ལེགས་ཤིང་། དྲི་དང་རེག་བྱ་བཟང་བ་ལ་ཆགས་སོ་སྙམ་ན། སྤྲིན་དང་བྲལ་བ་སྟེ། མ་བཀག་བའི་ཉི་མའི་འོད་ཟེར་གྱིས་ཕྱེ་བ་སྟེ། གསལ་བར་བྱས་པའི་པདྨ་གཞོན་ནུ་སྟེ། གསར་པ་ཁ་དོག་དང་དབྱིབས་ལེགས་ལ་དྲི་ཞིམ་པ་སྤངས་ནས་མི་གཙང་བ་ལ་ཞེན་ཅིང་ཆགས་པའི་སེམས་ཀྱིས་ནི་མི་གཙང་བའི་གཟེབ་སྟེ། ལུས་ལ་ཅི་ཕྱིར་དགའ་སྟེ། དགའ་བར་མི་རིགས་ཏེ། སྦྲང་བུ་བཞིན་ནོ།། 
གཉིས་པ་ལ། མི་གཙང་བའི་རྒྱུ་ཡིན་པས་དང༌། འབྲས་ཁུ་ཡིན་པས་མི་གཙང་བར་གྲུབ་པ་གཉིས་ཀྱི་དང་པོ་ནི། གལ་ཏེ་ས་དང་། སོགས་ཀྱི་སྒྲས་བསྡུས་པ་གོས་ལ་སོགས་པ་མི་གཙང་བའི་བཤང་གཅིས་གོས་པའི་ཕྱིར་རེག་པར་མི་འདོད་ན། བུད་མེད་ཀྱི་ལུས་གང་ལས་མི་གཙང་བ་དེ་ནི་བྱུང་བའི་བུད་མེད་ཀྱི་ལུས་ལ་ཇི་ལྟར་ཁྱོད་རེག་པར་འདོད་པ་མི་རིགས་ཏེ། ཆོལ་ཟངས་ཐོགས་པའི་བུད་མེད་བཞིན་ནོ།། 
གཉིས་པ་ནི། གལ་ཏེ་བརྒལ་བརྟག་འདི། བདག་ལ་མི་རིགས་ཏེ། བདག་ནི་མི་གཙང་བ་གཅིག་ལ་ཡང་ཆགས་པ་མེད་དོ།། ཞེ་ན། མི་གཙང་བ་དུ་མའི་གནས་ཡིན་པའི་ཕྱིར་མི་གཙང་བའི་ཞིང་ཡིན་ཏེ། མའི་མངལ་ལས་བྱུང་བ་སྟེ། དེར་སྐྱེས་པར་གྱུར་ཅིང་། དེའི་ས་བོན་ནི། ཕ་མའི་ཁུ་ཁྲག་མི་གཙང་བ་ཡིན་ལ། རྐྱེན་མས་ཟོས་འཐུང་བྱས་པའི་སྐྱུག་པ་དང་འདྲ་བའི་རོ་དེས་ལྟེ་བའི་རྩ་ནས་བརྒྱུད་ནས་བསྐྱེད་ཅིང་འཕེལ་བར་བྱས་ལ། ཕྱིར་སྐྱེས་ནས་རང་གིས་ཟོས་འཐུང་བྱས་པའི་རོ་སྨིན་པའི་མི་གཙང་བས་བསྐྱེད་པའི་གཞན་བུད་མེད་ཀྱི་ལུས་ཁྱོད་ཅིའི་ཕྱིར་པང་དུ་འཁྱུད་ཅིང་ཆགས་པར་འགལ་
ལོ།། ཡང་ན། ཁྱོད་མི་གཙང་བ་བཤང་གཅི་ལས་བྱུང་བའི་མི་གཙང་བའི་སྲིན་བུ་ཆུང་ངུ་སྟེ། ཕྲ་མོ་ཡང་ཁྱོད་འདོད་པར་མི་བྱེད་ལ། མི་གཙང་བ་ཤིན་ཏུ་མང་བའི་རང་བཞིན་གྱི་ལུས་རྒྱུ་མི་གཙང་བ་ལས་སྐྱེས་པའང་འདོད་པར་བྱེད་དེ། བྱེད་པར་མི་རིགས་སོ།། གལ་ཏེ་ང་རང་ཡང་མི་གཙང་བ་ཡིན་པས་མི་གཙང་བ་དང་མི་གཙང་བ་ཕྲད་པ་ལ་ཉེས་པ་མེད་པས་གནོད་སྦྱིན་དང་མཐུན་པའི་གཏོར་མ་ལྟར་མི་གཙང་བ་འདོད་དོ།། ཞེ་ན། ཁྱོད་ནི་རྨོངས་པའི་མཐུས་རང་ལ་ཡོད་པའི་མི་གཙང་བ་ལ་སྨད་པར་རིགས་པ་ལ་སྨོད་པར་མི་བྱེད་པ་འབའ་ཞིག་ཏུ་མ་ཟད་ཀྱི། མི་གཙང་བས་རྐྱལ་པ་མི་གཙང་བ་
ལ་བརྐམ་པ་གཞན་ཡང་འདོད་པར་བྱེད་དེ། ཤིན་ཏུ་སྨད་པའི་གནས་སོ།། མི་གཙང་རྐྱལ་པ་ཞེས་སྤྲོ་བའི་ཚིག་གིས་འབོད་པའོ།། 
གསུམ་པ་ནི། ཤིན་ཏུ་གཙང་བའི་ག་པུར་དང༌། སོགས་ཀྱི་སྒྲས་གུར་གུམ་ལ་སོགས་པ་གཙང་ཞིང་ཡིད་དུ་འོང་བ་དང༌། སྭ་ལུའི་འབྲས་ཅན་དང་། སྙིང་ལ་འདོད་པའི་ཚོད་མ་དག་ཁ་རུ་བཅུག་ནས་ཕྱིར་ཕྱུང་སྟེ་བོར་བའི་ཁོ་རང་ངོ་བོ་ལྟ་ཞོག། ས་ཡང་མི་གཙང་ཞིང་བཙོག་པར་འགྱུར་རོ།། གལ་ཏེ་རྒྱུ་དང་། ངོ་བོ་དང་འབྲས་བུའི་སྒོ་ནས་མི་གཙང་བ་འདི་འདྲ་བ་མངོན་སུམ་དུ་གྱུར་ཀྱང་ཐེ་ཚོམ་ཟ་ཞིང་ཡིད་མ་ཆེས་ན།
དེའི་ཚེ་དུར་ཁྲོད་དག་ཏུ་བོར་བའི་ལུས་སྔོས་པ། བམ་པ། བརྣགས་པ། རུལ་བ་སོགས་ཀྱིས་མི་གཙང་བའམ། རྒྱ་དཔེ་ལྟར་ན། ཤིན་ཏུ་འཇིགས་སུ་རུང་བའི་རོ་འདི་བས་ལྷག་གཞན་ཡང་ལྟ་བར་གྱིས་ཤིག། བལྟས་ཀྱང་དགེ་སློང་ཆགས་པ་ཅན་བཞིན་སླར་ཡང་ཆགས་པ་སྐྱེའོ།། ཞེ་ན། ལུས་པོ་གང་ལས་པགས་པའི་ཁ་ཕྱེ་བའི་སྟེ། བཤུས་པའི་རོ་དམར་པོ་མཐོང་ན། འཇིགས་པ་ཆེན་པོ་སྐྱེ་བར་འགྱུར་བར་ཤེས་ཀྱང༌། ཇི་ལྟར་འཇིགས་པའི་གནས་དེ་ཉིད་ལ་ཕྱིར་ཞིང་སྟེ། སླར་ཡང་དགའ་བ་སྐྱེ་བར་འགྱུར་བ་མི་རིགས་སོ།། 
བཞི་པ་ལ། བཅོས་མའི་དྲིས་ཆགས་པར་མི་རིགས། རང་བཞིན་འཇིགས་པས་བྱི་དོར་མི་རིགས། དུར་ཁྲོད་ཡིན་པས་དགའ་བར་མི་རིགས་པ་གསུམ་གྱི་དང་པོ་ནི། མི་གཙང་བར་མངོན་སུམ་གྱིས་མཐོང་ཡང་ཙནྡན་སོགས་དྲི་བཟང་པོ་བྱུགས་པས་འདོད་པར་བྱའོ།། ཞེ་ན། ལུས་ལ་བསྐུས་པའི་དྲི་དེ་ཡང་ཙནྡན་དང་། སོགས་ཀྱི་སྒྲས་ག་པུར་ལ་སོགས་པ་ཁོ་ནའི་དྲི་ཡིན་གྱི། གཞན་ལུས་ཀྱི་དྲི་མ་ཡིན་ན། གཞན་ཙནྡན་ལ་སོགས་པ་ལས་བྱུང་བའི་དྲིས་གཞན་བུད་མེད་ཀྱི་ལུས་ལ་ཅིའི་ཕྱིར་ན་ཆགས་པ་སྟེ། མངོན་པར་དགའ་བར་བྱེད་པར་མི་རིགས་ཏེ། བྱི་ལའི་སྣ་ལ་མར་བསྐས་པ་བཞིན་ནོ།། གལ་ཏེ་དྲི་བཟང་བསྐུས་ཀྱང་ལུས་རུལ་བའི་བདག་ཉིད་ཡིན་པས་རང་བཞིན་གྱིས་དྲི་ང་བའི་ཕྱིར་ལུས་འདི་ལ་མ་ཆགས་པ་ལེགས་པ་མིན་ནམ་སྟེ། མ་ཆགས་ན་ལེགས་སོ།། མ་ཆགས་པ་ལ་ཡོན་ཏན་ཡོད་ཀྱང་འཇིག་རྟེན་དོན་མེད་པ་ལ་སྲེད་པ་དག་ཅི་སྟེ་ལུས་དེ་ལ་དྲི་ཞིམ་པོ་སྐད་དེ་སྐུད་པར་མི་རིགས་ཏེ། སྐྱེས་བུ་བཤང་ཁང་ལ་བྱི་དོར་བྱེད་པ་བཞིན་ནོ།། འོན་ཏེ་ལུས་རང་བཞིན་གྱིས་དྲི་ང་བ་ཡིན་ན། རང་བཞིན་གཞན་དུ་མི་འགྱུར་བའི་ཕྱིར་ཙནྡན་ལ་དྲི་ཞིམ་པོ་ཡོད་པ་ཡིན་ན། དེ་དེའི་རང་བཞིན་ཡིན་པའི་ཕྱིར་ལུས་རང་བཞིན་གྱིས་དྲི་ང་བ་ལ་འདིར་ནི་ཅི་ཞིག་འབྱུང་སྟེ། ཅི་ཡང་མི་འབྱུང་ལ། དྲི་དེ་བསྐུས་པའི་སྒོ་ནས་དགའོ།། སྙམ་ན། གཞན་ཙནྡན་ལས་བྱུང་བའི་དྲིས་གཞན་ལུས་དག་ལ་ཅིའི་ཕྱིར་ན་ཆགས་པ་སྟེ། དགའ་བར་བྱེད་པར་མི་རིགས་སོ།། 
གཉིས་པ་ནི། སྐྲ་ལ་སོགས་པ་འདུས་བྱས་པའི་སྒོ་ནས་ཀྱང་དོན་མེད་པར་སྟོན་པ་ནི། གལ་ཏེ་ལྷན་ཅིག་སྐྱེས་པའི་སྐྲ་དང་། སེན་མོ་མ་བཅད་པས་རིང་བ་དང་། སོ་ཤིང་ལ་སོགས་པས་མ་བཀྲུས་པས་སོ་དྲི་མ་སྐྱ་བོ་དང་བཅས་པ་དང་། མ་བཀྲུས་ཤིང་དྲི་གཞན་མ་བྱུགས་པ་ན་དྲི་མ་ཉིད་འདམ་ཡིན་ལ། དེས་བསྒོས་པས་དྲི་མི་ཞིམ་པ་དང་། གོས་མེད་པས་གཅེར་བུ་སྟེ། ལུས་ཀྱི་རང་བཞིན་ཡི་དྭགས་སམ་རོ་ལངས་བཞིན་དུ་འཇིགས་པ་དང་བཅས་པ་ཡིན་ཏེ། སྐྱེས་བུས་ཆུང་མ་ཤ་ཟ་མོར་ཤེས་པ་བཞིན་ནོ།། དེ་ལྟར་འཇིགས་པ་དེ་ལ་འབད་ནས་སྐྲ་ཤད་དང་། སེན་མོ་གཅོད་པ་དང་། སོ་ཤིང་དང་། སོ་རྩི་དང་། ཁྲུས་དང་། བྱུག་པ་ལ་སོགས་པས་ཅིའི་ཕྱིར་བྱི་དོར་བྱེད་དེ། བྱེད་པར་མི་རིགས་ཏེ། དཔེར་ན། རང་ལ་གནོད་པ་སྟེ། གསོད་པའི་མཚོན་ཆ་ལ་བྱི་དོར་བྱ་བར་མི་རིགས་པ་བཞིན་ནོ།
གསུམ་པ་ནི། སེམས་རང་བཞིན་དུ་མི་གནས་པའི་སྨྱོན་པས་བདག་ཉིད་ལ་བསམ་བཞིན་དུ་རྨོངས་པ་སྐྱེད་པར་བྱེད་པ་ལ་འབད་པས་རྨོངས་ཤིང་ལམ་ཕྱིན་ཅི་ལོག་ཉམས་སུ་བླངས་པས་སེམས་རང་བཞིན་དུ་མི་གནས་ཏེ། སྨྱོན་པར་གྱུར་པས་ས་འདི་འཁྲུགས་ཤིང་ཀུན་ཏུ་གང་བར་འགྱུར་རོ།། ཞེས་དྲིས་པའི་ལན་ཞར་ལ་བྱུང་བ་བཏབ་པ་སྟེ། འགྲེལ་པ་དག་ལས་འདི་གོང་མ་དང༌། སྦྲེལ་བར་སྣང་ངོ༌།། དུར་ཁྲོད་དུ་རུས་གོང་འབའ་ཞིག་སོ་སོ་ན་གནས་པ་མཐོང་ནས་ཁྱོད་ལ་ཡིད་འབྱུང་བ་སྟེ། འཇིགས་པའམ་སྐྱོ་བ་སྐྱེས་སོ།། ཞེས་གྲག་ན། གྲོང་ཉིད་དུར་ཁྲོད་དང་འདྲ་བས་དུར་ཁྲོད་དེ། དུར་ཁྲོད་ན་མི་གཙང་བའི་རུས་གོང་་གིས་ཁྱབ་པ་བཞིན་དུ་མི་གཙང་བའི་རང་བཞིན་དུ་ཁྱད་མེད་ཀྱང་དབུགས་རྒྱུ་བས་གཡོ་བ་ཡོད་པ་ཙམ་ཁྱད་པར་ཡིན་གྱི། གཞན་ཁྱད་མེད་པའི་རུས་གོང་གིས་ཁྱབ་པ་སྟེ། འཁྲུགས་པའི་ཕྱིར་གྲོང་གི་དུར་ཁྲོད་ལ་ཁྱོད་དགའ་བ་ཡིན་ནམ་ཞེས་ཟུར་གྱིས་འདྲི་བའོ།། རྒྱ་དཔེ་ཁག་ཅིག་ལ། མཉམ་པར་སྤྱོད་ཅེས་འབྱུང་བ་སྟེ། མཁས་པའི་བློ་ཅན་གྱིས་དུར་ཁྲོད་གཉིས་པོ་མཉམ་པར་སྤྱོད་ཅིག་ཅེས་པའོ།། 
༣. རྒྱུ་གནོད་པ་མང་བར་ལྟ་བས་སྐྱོ་བ་བསྐྱེད་པ།
གསུམ་པ་ལ། བསྟན་བཤད་གཉིས་ཀྱི་དང་པོ་ནི། སྔར་བཤད་པའི་རིམ་པ་དེ་ལྟར་མི་གཙང་བའི་རང་བཞིན་དུ་གྱུར་པའི་བུད་མེད་ཀྱི་ལུས་དེ་ཡང་ནོར་རིན་དུ་གཅལ་བ་མེད་པར་མི་རྙེད་དོ།། ནོར་དེའི་དོན་དུ་སོ་ནམ་དང་། ཚོང་ལ་སོགས་པས་བསྒྲུབས་པས་ཤ་ཐང་བ་སྟེ། ངལ་བ་དང་ནོར་གྱི་དོན་དུ་སྡིག་པ་བྱས་པས་དམྱལ་བ་དང་། སོགས་ཀྱི་སྒྲས་ཡི་དྭགས་ལ་སོགས་པའི་གནོད་པ་སྟེ། དུཿཁ་མྱོང་བར་འགྱུར་བས་འདི་ཕྱི་གཉིས་ཀར་དོན་མེད་པའི་རྒྱུའོ།། 
གཉིས་པ་ལ། འདོད་པ་སྒྲུབ་པ་སྡུག་བསྔལ་ཆེ་ལ་དོན་ཆུང་བར་བསྟན། བྱང་ཆུབ་སྒྲུབ་པ་དོན་ཆེ་ལ་སྡུག་བསྔལ་ཆུང་བར་བསྟན། དེས་ན་འདོད་པ་གནོད་པའི་མཆོག་ཏུ་བསྟན་པ་གསུམ་གྱི་དང་པོ་ལ། སྤྱིར་འདོད་པའི་ཉེས་དམིགས། ཁྱད་པར་ནོར་གྱི་ཉེས་དམིགས། ཐུན་མོང་དུ་མཇུག་བསྡུ་བ་གསུམ་གྱི་དང་པོ་ལ། ནོར་བསགས་པས་དང་། གསོག་པའི་འབད་རྩོལ་གྱིས་དང་། གཞན་བསྟེན་པའི་དབང་གིས་དང་། བླང་དོར་ལ་རྨོངས་པའི་དབང་གིས་སྡུག་བསྔལ་བར་བསྟན་པ་དང་བཞིའི་དང་པོ་ནི། ནོར་བསགས་པས་བདེ་བ་ཐོབ་པ་མ་ཡིན་ཏེ། བྱིས་པའི་དུས་ན་ནོར་སྤེལ་མི་ནུས་པས་བྱིས་པ་འདི་
ལང་ཚོ་དར་ལ་བབ་ནས་ནོར་འདིས་ཅི་ཞིག་བདེ་སྟེ། ནོར་དེ་མ་བསགས་པའི་ཕྱིར་རོ།། དར་ལ་བབ་པའི་ཚེ་ནོར་གསོག་པའི་འབད་རྩོལ་གྱིས་ཚེ་གཏུགས་པར་གྱུར་ན། ལུས་རྒས་ནས་ནོར་དང་ཆུང་མའི་འདོད་པས་ཅི་ཞིག་བྱ་སྟེ། ལོངས་སྤྱོད་་མི་ནུས་པའི་ཕྱིར་རོ།། གལ་ཏེ་ཕ་མེས་ཀྱིས་བསྒྲུབས་བསྒྲུབས་པའི་ནོར་ལ་དར་ལ་བབ་དུས་སུ་ལོངས་སྤྱོད་པས་བདེའོ།། སྙམ་ན། དེ་ནི་བསོད་ནམས་ཅན་རེ་རེ་ཙམ་མ་གཏོགས་པ་ལ་མེད་ཅིང་། ཡོད་པ་ལ་ཀླུ་དང་མགོ་བོའི་ཚུལ་གྱིས་སྔར་གྱི་དུཿ་ཁ་གཉིས་ལས་གྲོལ་བ་མེད་དོ།། 
གཉིས་པ་ནི། འོན་ཏེ་ནོར་གསོག་པ་ན་འདོད་པའི་བདེ་བ་མྱོང་ངོ༌།། ཞེ་ན། འདོད་པ་ངན་པ་ལ་ཆགས་པས་ན་འདོད་ལྡན་ངན་པ་ཁ་ཅིག་ནི། ཉིན་རངས་ཏེ། ཉི་མའི་མཐས་གཏུགས་པར་རྩྭ་ཤིང་ལེན་པ་ལ་སོགས་པའི་ལས་ཁུར་གྱིས་ལུས་སེམས་ཡོངས་སུ་དུབ་སྟེ། དགོངས་མོ་རང་གི་ཁྱིམ་དུ་འོངས་ནས་ཆད་པའི་ལུས་ཤི་བའི་རོ་དང་འདྲ་བར་ཉལ་ནས་གཉིད་ལོག་པར་བྱེད་ལ། ཐོ་རངས་ལངས་ནས་དམན་པའི་ལས་དེ་ཉིད་ལ་འགྲོ་དགོས་པས་བདེ་བའི་སྐབས་མེད་དོ།། 
གསུམ་པ་ནི། བྱེས་བགྲོད་ཅེས་པ་ནི། འགྲེལ་པར། ཚར་གཅོད་བགྲོད་པ་ཞེས་འབྱུང་སྟེ། དེའི་དོན་སྔར་གྱི་རྣམས་ཐ་མལ་པའི་དབང་དུ་བྱས་ལ། དེ་ལས་གཞན་ངན་པ་ལ་ཆགས་པས་རྒྱལ་བློན་སོགས་ལ་བརྟེན་པ་པོ་ཁ་ཅིག་རྗེ་བོའི་བཀས་བྱེས་ཏེ་ཡུལ་གཞན་དུ་དཔུང་ལས་རྒྱལ་བ་དང་། གཞན་ནོར་དབྲོག་པའམ་བང་ཆེན་དུ་བཏང་བ་ལ་སོགས་པའི་རྒྱུས་མཐར་གྱིས་ཡུལ་གཞན་དུ་བགྲོད་པའི་ཐག་རིང་དུ་སོང་བས་ཉོན་ཡོངས་སུ་ངལ་ཞིང་དེས་དུཿཁས་གདུངས་པ་ཅན་རང་གི་བུ་དང་། སྨད་དེ། མོངས་པ་སྟེ། ཆུང་མ། དེ་དག་མཐོང་བར་འདོད་ཅིང་དོན་དུ་གཉེར་བཞིན་དུ་བུ་སྨད་རྣམས་ཁྱུད་སྐོར་
ལོ་སྟེ། ལོ་རིལ་པོར་ཡང་མཐོང་བའི་སྤྱོད་ཡུལ་དུ་མི་འགྱུར་ཏེ། དེའི་དོན་དུ་གཞན་བསྟེན་པས་དབང་མེད་པའི་ཕྱིར་རོ།། 
བཞི་པ་ལ། རྨོངས་པས་འདོད་པ་མ་ཐོབ་པ་ལ་མྱ་ངན་བྱ་བ་དང་། རྨོངས་པས་འདོད་པ་མ་ཐོབ་པ་ཉིད་རྒྱས་པར་བཤད་པ་གཉིས་ཀྱི་དང་པོ་ནི། ཕན་ཞེས་པ། སྐད་དོད་ལ་མེད་པས་བདག་ཉིད་འདོད་པས་བསླུས་ཤིང་རྣམ་པར་རྨོངས་པ་རྣམས་བདེ་བ་ཐོབ་པ་གང་གི་དོན་ཉིད་དུ་རང་ཉིད་གཞན་གྱི་བྲན་དུ་བཙོངས་ན་ཡང་འདོད་པའི་བདེ་བ་དེ་མ་ཐོབ་པར་ཚེའི་འདུ་བྱེད་དགེ་བའི་ལས་ལ་སྦྱོར་བའི་དོན་མེད་པ་ཁོ་ནར་གཞན་གྱི་ལས་ཀྱི་རླུང་གིས་བདས་པ་སྟེ། གཞན་གྱི་ལས་ཉམས་སུ་ལེན་པས་ཟད་པར་བྱས་པས་སོ།། རླུང་ནི། ཚེ་དང༌། བདས་ནི། ཟད་དུ་འགྲེལ་པར་བསྒྱུར་རོ།། 
གཉིས་པ་ནི། ལ་ལ་བདེ་བ་འདོད་པས་རང་གི་ལུས་ཆུང་མ་དང་བཅས་པ་གཞན་ལ་བྲན་གཡོག་ཏུ་བཙོངས་ཤིང་གཞན་གྱིས་དབང་དུ་བྱས་པས་དབང་བྱེད་པའི་བདག་པོས་རྟག་ཏུ་སྐུལ་བར་བྱེད་པའི་ངང་ཚུལ་ཅན་གཞན་གྱིས་བསྐུལ་ཅིང་བཀོལ་བར་གྱུར་ཏེ། ཆུང་མ་དང་བཅས་པ་ཕ་རོལ་པོའི་དོན་ལ་འགྲོ་བ་ན། ལམ་དུ་བུ་ཚ་བྱུང་བར་གྱུར་ནའང་ཤིང་དྲུང་དང་། དགོན་པ་དང་། རྒྱ་དཔེར་སོགས་ཀྱི་སྒྲས་བསྡུས་པ་ཆུ་འགྲམ་ལ་སོགས་པ་གར་བབ་
པ༌གར༌བབ་བབ་ཏུ་འབྱུང་གི། བདེ་བའི་གནས་སུ་བསྡད་དུ་མེད་དོ།། འདོད་པའི་ཆེད་དུའམ་འདོད་པས་བསླུས་པ་སྟེ། བཅོས་པའི་གླེན་པ་སྟེ། ཤེས་རབ་ཀྱི་མིག་གཏི་མུག་གིས་མུན་པར་བྱས་པ་དག་རྙེད་པ་ཐོབ་པས་ལུས་འཚོ་བའི་རྒྱུར་འདོད་པས་འཚོ་བར་བྱའོ་སྟེ། གསོན་པོའི་དོན་དུ་སྲོག་སྟོར་དོགས་བཞིན་ཏེ། ཤིར་དོགས་བཞིན་དུ་དཔུང་གི་ཚོགས་བཞིས་འཁྲིགས་པའི་གཡུལ་དུ་འཇུག་ཅེས་ནི། དེ་ལྟར་གྲག་གོ། སྟོབས་ལྡན་འགའ་ཞིག་གིས་གནོད་པ་བྱས་པའི་དུས་ན་ཁེངས་པ་སྟེ། རང་གི་ང་རྒྱལ་འབྱུང་བའི་ཆེད་དུ་སོར་མོ་བཅད་པ་དང་། དུས་ཀྱི་ཚད་ངེས་པ་འདི་ཙམ་དུ་ཞེས་ཁས་ལེན་པས་བྲན་དུ་འགྲོ་བར་བྱེད་དོ།། བཻ་རོ་ཙ་ན་ལྟར་ན། ཁེ་སྟེ། རྙེད་པའི་ཕྱིར་བྲན་དུ་འགྲོ་ཞེས་འཆད་དོ།། འདོད་པས་ཞེན་པའི་སེམས་དང་ལྡན་པ་རྣམས་ལ་ཚེ་འདིར་དུཿ་ཁ་མང་དུ་མཐོང་སྟེ། ལ་ལ་སྟེ། འགའ་ཞིག་གཞན་གྱི་ཆུང་མ་དང་ནོར་འཕྲོག་པ་ལ་སོགས་པའི་རྒྱུས་ལུས་ཀྱང་རལ་གྲི་ལ་སོགས་པས་བཅད། ཁ་ཅིག་སྟེ། གཞན་ནི། རྒྱལ་པོའི་ཆད་པས་གསལ་ཞིང་གི་རྩེ་ལ་བཙུགས་པ་སྟེ། འཇེབས་པར་བཀལ། ཁ་ཅིག་མདུང་ཐུང་དག་གིས་ལུས་ལ་བསྣུན། ཁ་ཅིག་ལུས་མེས་སྲེག་པ་དག་ཀྱང་སྣང་བ་སྟེ། མཐོང་བའི་ཕྱིར་རོ།། 
གཉིས་པ་ནི། དང་པོ་ནོར་མེད་པ་ལས་བསགས་པ་དང་། དཀའ་བས་བསགས་པ་དེ་ཡང་མེ་ཆུ་ལ་སོགས་པ་ཆུད་ཟ་བའི་རྐྱེན་ལྔ་ལས་སྲུང་ཞིང་སྐྱོང་བ་དང་། དཀའ་བས་བསྲུངས་ཀྱང་ཆོམ་རྐུན་ལ་སོགས་པར་རླག་བྱེད་པའི་གདུང་བས་གདུང་ཞིང་ཡིད་མི་བདེ་བར་བྱེད་པའི་རྒྱུ་ཡིན་པས་ནོར་ནི། རྒྱུ་ལ་འབྲས་བུ་བཏགས་ནས་ཕུང་ཁྲོལ་མཐའ་ཡས་པར་ཤེས་པར་བྱ། ནོར་ལ་ཆགས་པ་སྟེ། ཞེན་པའི་སེམས་ཀྱིས་བསག་པ་དང་སྲུང་བ་སོགས་ཀྱི་བྱ་བས་རྟག་ཏུ་གཡེངས་པར་གྱུར་པ་རྣམས་ལ་སྐད་ཅིག་ཙམ་ཡང་སེམས་ཏིང་ངེ་འཛིན་ལ་གཏད་པའི་སྐབས་མེད་པའི་ཕྱིར། སྲིད་པ་འཁོར་བའི་དུཿཁ་སྐྱེ་རྒ་ན་འཆི་ལས་གྲོལ་བའི་སྐབས་མེད་དེ། རྟག་ཏུ་དེ་ལ་ཡིད་ཞུགས་པས་ཚེ་ཟད་པའི་ཕྱིར་རོ།། 
གསུམ་པ་ནི། འདོད་པ་ལ་ཞེན་པ་དང་ལྡན་པ་རྣམས་ལ་སྔར་བརྗོད་པའི་རྣམ་པ་དེ་ལྟ་བུ་དང་། སོགས་ཀྱི་སྒྲས་སྔར་མ་བཤད་པའི་ཉེས་དམིགས་རྣམས་བསྡུ་སྟེ། ཉེས་དམིགས་ནི། གནོད་པའམ་(བཻ།)ཕུང་ཁྲོལ་ལམ་སྐྱོན་དགེ། ཡིན་ལ། མང་བ་སྟེ། རྣམ་པ་དུ་མ་ཡོད་ལ། ལོངས་སྤྱད་པར་བྱ་བའི་མནོག་སྟེ། མྱོང་བའམ་དགེ །བདེ་བ་ཆུང་བ་ཡིན་ཏེ། དཔེར་ན། ཤིན་ཏུ་ལྕི་བའི་ཁུར་དང་ལྡན་པའི་ཤིང་རྟ་འདྲེན་པའི་ཕྱུགས་ངལ་བ་དག་གིས་ལྟོགས་པས་ལམ་གྱི་གཡས་གཡོན་དུ་རྩ་ནི་ཁམ་འགའ་ཟོས་པས། འཁོར་ལོ་ཐོག་ཏུ་འབབ་ནས་ཤིའམ་ཤི་ལ་ཐུག་པ་བཞིན་ནོ།། གཞན་ལྟ་ཞོག། ཕྱུགས་ཀྱིས་བསྒྲུབས་
ནའང་མི་དཀོན་པ་སྟེ། རྙེད་སླ་བའི་མནོག་ཆུང་བ་འཁྲིག་པ་ལྟ་བུའི་བདེ་བ་གང་ཡིན་པ་དེའི་དོན་དུ་དལ་འབྱོར་མི་ཁོམ་བརྒྱད་ལས་གྲོལ་བའི་ཕུན་སུམ་ཚོགས་པ་སྔར་བཤད་པ་ལྟར་ཤིན་ཏུ་རྙེད་དཀའ་བ་འདི། སྔོན་གྱི་ལས་ཀྱིས་བླང་དོར་ལ་རྨོངས་པར་བྱས་པས་མནར་བ་སྟེ། བཅོམ་པ་རྣམས་ཀྱིས་ཉམས་ཤིང་བཅོམ་མོ།། འདི་དངོས་པོ་ལ་སྤྱོ་བའི་ཚིག་ཡིན་ཏེ། སྐལ་བ་མནར་བ་ཉིད་དུ་བརྗོད་དོ།། 


གཉིས་པ་ནི། དུཿ་ཁ་ཆེ་བས་མི་སྒྲུབ་ན། བྱང་ཆུབ་ཀྱི་སྤྱོད་པ་ཡང་དུཿཁ་ཆེ་བའི་ཕྱིར་སྒྲུབ་པར་མི་རིགས་སོ།། ཞེ་ན། འདོད་པ་ནི། མི་བརྟན་པའི་རང་བཞིན་ཡིན་པས་ངེས་པར་ཏེ། གདོན་མི་ཟ་བར་འཇིག་པར་འགྱུར་ཞིང་། འཇིག་རྟེན་ལས་འདས་པ་ལ་ལྟོས་ནས་ཆེན་པོ་མིན་པ་སྟེ། ཤིན་ཏུ་ཁྱད་ཞུགས་པས་ཆུང་བ་ཡིན་ནོ།། རྒྱ་དཔེ་དང་འགྲེལ་པར། ངེས་པར་འཇིག་ཅིང་ཆུང་གྱུར་པ།།ཞེས་སོ།། དེའི་དོན་དུ་མི་དགེ་བ་སྤྱད་པས་དམྱལ་བ་དང་། སོགས་ཀྱི་སྒྲས་ཡི་དྭགས་ལ་སོགས་པར་ལྟུང་བར་བྱེད་པས། རྒྱ་དཔེ་དང་འགྲེལ་པར་ལུས་ཀྱི་དོན་ཕྱིར་ཞེས་ཏེ། རང་གི་ལུས་བདེ་བ་བསྐྱེད་པའི་དོན་གྱི་ཆེད་དུ་དམྱལ་སོགས་ཀྱི་དུཿཁ་ལའང་མ་འཛེམས་པར་དུས་ཀུན་ཏུ་འཁོར་བར་ལས་བྱས་པའི་དུཿཁས་དུབ་པའི་ཚེགས་བྱུང་བ་གང་ཡིན་པ་དེ་ལས་བྱ་བ་བརྒྱའི་ཆ་ཙམ་གྱི་ཚོགས་ཀྱིས་ཀྱང་སངས་རྒྱས་ཉིད་འགྲུབ་སྟེ། འཁོར་བ་མཐའ་མེད་ལ་ལྟོས་ན་བསྐལ་པ་གྲངས་མེད་གསུམ་གྱིས་བྱེ་བ་བརྒྱའི་ཆར་ཡང་མི་ཕོད་ན། བློ་ཞན་རྣམས་དེ་ལ་མི་སྤྲོ། འོན་ཏེ། དེའི་བར་ལ་ཡང་དཀའ་སྤྱད་ཀྱི་དུཿཁ་མང་དུ་འོང་ངོ་།། ཞེ་ན། འདོད་ལྡན་འཁོར་བར་སྤྱོད་པའི་དུཿཁ་ནི། བྱང་ཆུབ་ཀྱི་སྤྱོད་པའི་དུཿཁ་ལས་དུཿཁ་ཤིན་ཏུ་ཆེ་སྟེ། མནར་མེད་ལ་སོགས་པར་གཞན་དབང་གིས་དུས་ཚད་མེད་པར་མྱོང་ལ། བྱང་སེམས་ནི། དུས་ངེས་པ་ཅན་དུ་རང་ཉིད་གཞན་དོན་དུ་དུཿཁ་མྱོང་བའི་ཕྱིར་དང་། བྱང་སེམས་ཀྱི་དུཿཁ་དེ་ལས་བྱང་ཆུབ་ཆེན་པོ་ཐོབ་ལ། འདོད་ལྡན་གྱི་དུཿཁ་དེ་ལ་འབྲས་བུ་བྱང་ཆུབ་ཆེན་པོ་མེད་པའི་ཕྱིར་རོ།། 
གསུམ་པ་ནི། དམྱལ་བ་དང་། སོགས་ཀྱི་སྒྲས་བསྡུས་པ་དུད་འགྲོ་སོགས་ངན་འགྲོའི་དུཿཁ་ལུང་ནས་བཤད་པ་རྣམས་བསམ་པ་སྟེ། དྲན་ཡུལ་དུ་བྱས་ན། འདོད་པ་རྣམས་གནོད་པ་དང་དུཿཁ་སྐྱེད་པའི་མཆོག་ཡིན་ཏེ། དེ་ལ་འཇིག་རྟེན་ན་དུཿཁ་སྐྱེད་པའི་རྒྱུར་གྲགས་པའི་རལ་གྲི་ལ་སོགས་པའི་མཚོན་ཆས་ཀྱང་དཔེར་བྱ་བར་མི་ཕོད། དེ་བཞིན་དུ་དུག་དང༌། མེ་དང་། གཡང་ས་དང་། དགྲ་རྣམས་ཀྱིས་ཀྱང་དཔེར་མི་ཕོད་དེ། དེ་དག་གིས་ལན་གཅིག་འཆི་བའི་དུཿཁ་སྐྱེད་ལ། འདོད་པས་འཁོར་བ་མཐའ་མེད་དུ་དུཿ་ཁ་སྐྱེད་པའི་ཕྱིར་རོ།། 




༼ ༢ ༽ དབེན་པ་ལ་དགའ་བ་བསྐྱེད་པ།
༼ ༡ ༽ མཚམས་སྦྱར་བའི་ཚུལ་གྱིས་མདོར་བསྟན་པ།
གཉིས་པ་ལ། མཚམས་སྦྱར་བའི་ཚུལ་གྱིས་མདོར་བསྟན། རྒྱས་པར་བཤད་པ་གཉིས་ཀྱི་དང་པོ་ནི། སྔར་བརྗོད་པའི་རིམ་པ་དེ་ལྟར་འདོད་པའི་ཉེས་དམིགས་ཀྱིས་སྐྱོ་ཞིང་སྐྲག་པར་བྱས་ནས། སྤྱོད་ཡུལ་ཇི་སྲིད་བརྟགས་པ་དེ་སྲིད་དུ་དེ་ལ་དམིགས་པའི་རྣམ་རྟོག་འབྱུང་བའི་ཕྱིར་རྟོག་པ་ཀུན་གྱིས་དབེན་པ། དམིགས་པ་ཀུན་གྱིས་སྟོང་པ་ལ་དགའ་བ་བརྟན་པར་བསྐྱེད་པར་བྱའོ།། 
༼ ༡ ༽ རྒྱས་པར་བཤད་པ།
གཉིས་པ་ལ། གང་དུ་གནས་པའི་གནས་དང་། དེར་གནས་པའི་ཕན་ཡོན་གཉིས་ཀྱི་དང་པོ་ནི། འགྲན་ཟླ་མེད་པའི་རྩོད་པ་དང་། ངལ་འབད་དམ། ཡུལ་སྐྱེ་བོ་མེད་པས་ཉོན་མོངས་ཀྱིས་སྟོང་པ། གནོད་སྦྱིན་དང་། སྟག་དང་། སྦྲུལ་ལ་སོགས་པ་མེད་པའི་ཞི་བའི་གནས་ཀྱི་ནང་དག་ཏུ་གནས་པར་བྱའོ།། 
གཉིས་པ་ལ། འབྱོར་པ་རྒྱལ་པོ་ལས་དང༌། བདེ་བ་དབང་པོ་ལས་ཁྱད་པར་འཕགས་པའི་ཡོན་ཏན་གཉིས་ཀྱི་དང་པོ་ནི། དགེ་བའི་ནོར་ཆེན་པོ་དང་ལྡན་པའམ། ལེགས་པར་སྤྱོད་པའི་སྐལ་ལྡན་བྱང་སེམས་ནི། ཟླ་བའི་འོད་ཟེར་ཉིད་དཀར་བ་དང་བསིལ་བས་ཙནྡན་དང་ཆོས་མཐུན་པས་ཙནྡན་ཏེ་དེས་བྱུགས་པ་ལྟར་ཟླ་འོད་བསིལ་བ་དང་ལྡན་པའི་རྡོ་ལེབ་ཏུ་འཆག་པར་བྱེད་དོ།། ཞེས་སྦྲེལ། རྡོ་ལེབ་ཇི་ལྟ་བུ་ཞེ་ན། རྒྱ་ཆེ་བས་ན་ཡངས་པའི་རྡོ་ལེབ་ཁང་བཟང་ལྟ་བུ། གཙང་ཞིང་དག་ལ་རྩུབ་པ་ལ་སོགས་པའི་ཉེས་པ་མེད་པས་ཉམས་དགའ་བར་རོ།། ཚུལ་ཇི་ལྟར་དུ་ཞེ་ན། ཁམས་དང་བསམ་གཏན་དང་མི་མཐུན་པའི་སྒྲ་མེད་ཅིང་། འཇམ་ཞིང་བདེ་བའི་རེག་པ་དང་ལྡན་པའི་ཞི་བའི་ནགས་ཀྱི་རླུང་བསིལ་ཡབ་དང་འདྲ་བ་གཡོབ་བཞིན་པ་ཡིས་འཆག་གོ།འཆག་ཙམ་དུ་མ་ཟད་སེམས་ཅན་གཞན་ལ་ཕན་བདེ་བསྐྱེད་པའི་ཆེད་དུ་སེམས་ཤིང་དལ་གྱིས་འཆག་པར་བྱེད་དོ།། འདི་ནི། སྐྱེ་བོ་མང་པོའི་དྲུང་དུ་ཙནྡན་གྱི་བསིལ་བའི་ཁང་བཟང་དུ་རྔ་ཡབ་ནོར་བུའི་ཡུ་བ་ཅན་གྱིས་གཡོབ་ཅིང་རྒྱལ་སྲིད་ཀྱི་དོན་ལ་སེམས་པའི་རྒྱལ་པོའི་འབྱོར་པ་ལས་ཁྱད་པར་དུ་འཕགས་པར་བསྟན་ཏེ། འབད་མི་དགོས་ཤིང་ཐར་པ་ལ་བར་དུ་མི་གཅོད་པའི་ཕྱིར་རོ།། 
གཉིས་པ་ནི། དེར་ཡོ་བྱད་ཀྱིས་ཕོངས་ཤིང་དུཿཁ་བས་ཇི་ལྟར་བསམ་གཏན་སྒོམ་སྙམ་ན། ཁང་སྟོང་དང་། ཤིང་དྲུང་ངམ། ཕུག་སྦས་པའི་གནས་དག་ཏུ་ཕྱོགས་གང་དུ་ཇི་སྲིད་འདོད་པ་སྟེ། ནམ་རང་དགའ་དགའི་དུས་སུ་གནས་ཤིང་འདོད་ཡོན་ལྔའི་ཡོངས་འཛིན་དང༌། དེ་དག་སྲུང་བའི་དུཿཁ་སྤངས་པ་སུ་ལ་ཡང་ལྟོས་པ་དང༌། རེ་བ་མེད་པར་བག་ཡངས་ཏེ། རང་ཇི་ལྟར་འདོད་པ་བཞིན་དུ་སྤྱོད་པར་བྱེད་དོ།། རང་དབང་སྟེ། རང་ཇི་ལྟར་འདོད་པ་བཞིན་དུ་སྤྱོད་ཅིང་ཆགས་པ་མེད་པའམ། གཞིའམ་ཁྱིམ་མེད་པ་རྒྱལ་བློན་སོགས་དང་འབྲེལ་པའི་སྐྱོན་མཐོང་བ་དེ་དག་གང་དང་ཡང་འབྲེལ་བ་མེད་པ། ཡོན་ཏན་མཐའ་ཡས་པའི་ཆོས་ཉིད་ལ་དམིགས་པ། ཆོག་ཤེས་པའི་བདེ་བ་ལ་ལོངས་སྤྱོད་པ་གང་ཡིན་པ་དེ་ནི་དབང་པོས་ཀྱང་རྙེད་པར་དཀའ་སྟེ། དབུལ་པོ་དེས་པས་ཇི་སྐད་དུ་བརྗོད་པ་བཞིན་ནོ།། དབེན་པའི་ཡོན་ཏན་ལན་གཉིས་བཤད་པ་ཟློས་སོ།། ཞེ་ན། སྔར་ནི། དེར་འགྲོ་བར་བྱ་བའི་ཕྱིར་ལུས་དབེན་པའི་སྒོ་ནས་བསྟན་ལ། འདིར་ནི། དེས་སེམས་དབེན་པའི་ཡོན་ཏན་ཅུང་ཟད་བསྟན་པས་སྐྱོན་མེད་ཅེས་བླ་མ་དག་གསུང་ལ། བི་བྷུ་ཏིས་ནི། བསམ་གཏན་གྱི་ཕན་ཡོན་དུ་བཤད་དོ།། 
 ༼ ༢ ༽སྤངས་ནས་བྱང་ཆུབ་ཀྱི་སེམས་སྒོམ་པར་བསྟན་པ།
 ༼ ༡ ༽འབྲེལ་དགོས་པ་སྔོན་དུ་འགྲོ་བས་སྤྱིར་བསྟན་པ།
གཉིས་པ་ལ། འབྲེལ་དགོས་པ་སྔོན་དུ་འགྲོ་བས་སྤྱིར་བསྟན། བྱེ་བྲག་ཏུ་བཤད་པ་གཉིས་ཀྱི་དང་པོ་ནི། འདིར་བཤད་པའི་དབེན་པའི་ཡོན་ཏན་བརྗོད་པ་དེ་ལྟ་བུ་དང་། སོགས་ཀྱི་སྒྲས་ལུས་དབེན་པའི་ཡོན་ཏན་གྱི་རྣམ་པ་ཡིས་དབེན་པའི་ཡོན་ཏན་བདེ་བ་ཕུན་ཚོགས་ཀྱི་རྒྱུ་ཡིན་ནོ་ཞེས་ཡང་དང་ཡང་དུ་བསམ་ཞིང་བསྒོམས་པར་བྱས་ནས་རྣམ་རྟོག་གི་རྒྱུ་ཉེ་བར་ཞི་བ་ནི། དབེན་པ་ལ་དགའ་བ་འབའ་ཞིག་བསྒོམས་ན། ཉན་རང་དུ་ལྟུང་བའི་ཕྱིར་དེ་ལས་ཁྱད་པར་དུ་གྱུར་པ་ཀུན་རྫོབ་དང་དོན་དམ་གྱི་བྱང་ཆུབ་ཀྱི་སེམས་ནི་བསྒོམ་པར་བྱའོ།། ནིའི་སྒྲས་གོམས་ན་གོམས་པ་ཕུལ་དུ་ཕྱིན་པར་སྐྱེ་བར་
འགྱུར་རོ།། ཞེས་བསྟན་ནོ།། 
༼ ༢ ༽ བྱེ་བྲག་ཏུ་བཤད་པ།
༼ ༡ ༽ཐབས་ཀྱི་དམིགས་པ་ཀུན་རྫོབ་བྱང་ཆུབ་ཀྱི་སེམས་སྒོམ་པ།
༼ ༡ ༽ བདག་གཞན་མཉམ་པ་སྒོམ་པ།
༼ ༡ ༽བདག་གཞན་མཉམ་པར་སྒོམ་པ་བསྟན་པ།
༼ ༡ ༽མདོར་བསྟན་པ།
གཉིས་པ་ལ། ཐབས་ཀྱི་དམིགས་པ་ཀུན་རྫོབ་དང་། ཤེས་རབ་ཀྱི་དམིགས་པ་དོན་དམ་བྱང་ཆུབ་ཀྱི་སེམས་སྒོམ་པ་གཉིས་ཀྱི་དང་པོ་ལ། བདག་གཞན་མཉམ་པ་དང་། བརྗེ་བ་སྒོམ་པ་དང་། ཐུན་མོང་གི་བྱ་བ་ལ་གདམས་པ་དང་གསུམ་གྱི་དང་པོ་ལ། བདག་གཞན་མཉམ་པར་སྒོམ་ཚུལ་དང༌། བསྒོམས་པས་བདག་གཞན་མཉམ་པར་ནུས་ཚུལ་བསྟན་པ་གཉིས་ཀྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། བདག་འཛིན་འཁོར་བའི་རྒྱུ་ཡིན་པས་དེའི་གཉེན་པོ་བསྐྱེད་པའི་ཆེད་དུ་དང་། བདག་གཞན་མ་བརྗེས་ན་བདག་ཏུ་འཛིན་པར་འགྱུར་བས་དེ་བཟློག་པའི་ཆེད་དུ་དང་པོ་སྟེ། ཐོག་མ་ཉིད་དུ་བདག་དང་གཞན་དུ་མཉམ་པ་ནི། འབད་པ་སྟེ། མངོན་ཞེན་ཆེན་པོས་བསྒོམ་པར་བྱ་ལ།།  ཕྱི་ནས་ནི་བརྗེ་བ་ཡང་ངོ་།། འདིས་ནི་གནོད་སེམས་དང་རྣམ་འཚེའི་རྟོག་པ་སྤོང་བ་ཡིན་ནོ།། 
༢. རྒྱས་པར་བཤད་པ།
གཉིས་པ་ལ། བདག་གཞན་མཉམ་པར་དམ་བཅའ། སྒྲུབ། བསྒོམས་པའི་ཕན་ཡོན་གསུམ་གྱི་དང་པོ་ནི། བདག་ལ་བདེ་བས་ཕན་པ་ལྟར་གཞན་ལའང་བདེ་བས་ཕན་པ་དང་། བདག་ལ་དུཿཁས་གནོད་པ་ལྟར་གཞན་ལ་དུཿཁས་གནོད་པར་མཉམ་པས་ན། བདག་དུཿ་ཁ་དང་དུ༔་ཁའི་རྒྱུ་ལས་འབྱིན་པ་བཞིན། གཞན་ཡང་འབྱིན། བདག་ལ་བདེ་བ་སྒྲུབ་པ་བཞིན་གཞན་ལའང་སྒྲུབ་པའི་སྒོ་ནས་སེམས་ཅན་ཐམས་ཅད་བདག་བཞིན་བསྲུང་བར་བྱའོ།། 
གཉིས་པ་ལ། བདེ་སྡུག་མཉམ་པའི་རྟགས་དགོད། རྟགས་ཀྱི་ཚུལ་སྒྲུབ་པ་གཉིས་ཀྱི་དང་པོ་ནི། གལ་ཏེ་འགྲོ་བ་རྣམས་རིས་ཐ་དད་དུ་མ་ཡིན་པས་བདེ་སྡུག་ཀྱང་སོ་སོ་ཐ་དད་མ་ཡིན་ནམ། དེས་ན། བདག་གཅིག་པུ་བསྲུང་བར་མི་བྱའོ་སྙམ་ན།རིས་དང་སྐྱེ་གནས་དང༌། རིགས་ཀྱི་སྒོ་ནས་མི་གཅིག་པའི་འགྲོ་བ་ཐ་དད་རྣམས་ཆོས་ཅན། བདག་དང་གཅིག་ཏུ་ཞེན་པས་བདག་གིས་ཡོངས་སུ་བསྲུང་བར་བྱ་སྟེ། བདག་དང་གཅིག་ཏུ་ཞེན་པས་དེ་དག་གི་བདེ་སྡུག་དང་། བདག་གི་བདེ་སྡུག་ཐ་མ་དད་པ་མཉམ་པའི་ཕྱིར། ཞེས་སྟོན་པ། འགྲོ་བ་ཐ་དད་ཀྱང་དེ་རྣམས་ཀྱི་བདེ་སྡུག་དག་ཐ་དད་མེད་པར་རྣམ་པ་མང་པོའི་འགྲོ་བ་འདི་ཐམས་ཅད་བདག་ཇི་ལྟ་བ་དེ་བཞིན་དུ་བསྲུང་བར་བྱ་སྟེ། བདེ་བ་འདོད་པ་དང༌། དུཿཁ་མི་འདོད་པ་ཉམས་གཅིག་པའི་ཕྱིར། འདི་དོན་འགྱུར་ཡིན་གྱི། སྐད་དོད་ལ། ཐ་དད་མ་ཡིན་འདི་ཀུན་བདག་བཞིན་ཉིད།། ཅེས་སོ།། ཁྱབ་པ་ཡོད་དེ། དཔེར་ན། ལག་པ་དང་། སོགས་ཀྱི་སྒྲས་བསྡུས་པ་མགོ་རྐང་ལག་སོགས་དབྱེ་བ་རྣམ་པ་མང་ཡང་བདག་འཛིན་གྱིས་ངའི་ལུས་སུ་གཅིག་གོ། ཞེས་ཞེན་པས་ཐམས་ཅད་ཡོངས་སུ་བསྲུང་བྱའི་ལུས་སུ་གཅིག་པ་ལྟར་རོ།། 
གཉིས་པ་ལ། ཕྱོགས་ཆོས་དང་། ཁྱབ་པ་སྒྲུབ་པ་གཉིས་ཀྱི་དང་པོ་ནི། འགྲོ་བ་ཐ་དད་ཀྱི་བདེ་སྡུག་རྣམས་ཁྱེད་ཀྱི་བདེ་སྡུག་དང་ཐ་དད་མེད་པའམ་མཉམ་པར་མ་གྲུབ་སྟེ། ཁྱེད་ཀྱི་དུཿཁས་གཞན་ལ་མི་གནོད། གཞན་གྱི་དེས་ཀྱང་ཁྱེད་ལ་མི་གནོད། དེ་བཞིན་དུ་ཕན་ཚུན་གྱི་བདེ་བས་ཀྱང་མི་ཕན་པའི་ཕྱིར་རོ།། ཞེ་ན། གལ་ཏེ་བདག་གི་དུཿཁས་སེམས་ཅན་གཞན་གྱི་ལུས་ལ་མི་གནོད་པ་དེ་ལྟ་ན་ཡང་བདག་གི་དུཿཁ་ཡིན་ཏེ། བདག་ཏུ་ཞེན་ཅིང་ཆགས་པས་མི་བཟོད་དེ། བཟོད་མི་ནུས་པའི་ཕྱིར། དཔེ་དེ་བཞིན་དུ། དེར་མ་ཟད་གལ་ཏེ་ཡང་གཞན་གྱི་དུཿཁ་དག་བདག་ལ་འབབ་པ་སྟེ། མྱོང་ཞིང་ཚོར་བར་མི་འགྱུར་བ་དེ་ལྟ་ན་ཡང་དུཿཁ་དེ་ཆོས་ཅན། འདག་གི་དུཿཁ་ཡིན་ཏེ། གཞན་ལ་བདག་ཏུ་ཞེན་པས་བཟོད་པར་དཀའ་བ་སྟེ། མི་ནུས་པའི་ཕྱིར་རོ།། དེ་བཞིན་དུ་བདེ་བ་ལ་ཡང་འདོན་པ་སྤོའོ།། 
གཉིས་པ་ལ། ཁྱབ་སྒྲུབ་ཀྱི་རྟགས་དགོད་པ་དང་། རྟགས་དེའི་ཁྱབ་པ་སྒྲུབ་པ་དང་། ཁྱབ་པ་ལ་འཁྲུལ་བ་སྤང་ཁ་གསུམ་གྱི་དང་པོ་ནི། སེམས་ཅན་གཞན་གྱི་ཕན་མེད་ཀྱི་དུཿཁ་ཆོས་ཅན། བདག་གིས་བསལ་བར་བྱ་སྟེ། ཕན་མེད་ཀྱི་དུཿཁ་ཡིན་པའི་ཕྱིར། བདག་དོན་མེད་དུ་བཀྲེས་པའི་དུཿཁ་བཞིན། སེམས་ཅན་གཞན་ཆོས་ཅན། དེ་ལ་བདག་གིས་ཕན་པ་བསྒྲུབ་པར་བྱ་སྟེ། སེམས་ཅན་ཡིན་པའི་ཕྱིར། དཔེར་ན།བདག་གི་ལུས་བཞིན་ནོ།། 
གཉིས་པ་ནི། བདག་ཁོ་ན་ལ་བདེ་བའི་མངོན་ཞེན་ཡོད་པས་མ་ངེས་སོ།། སྙམ་པའམ། བདག་བདེ་བོ། བའི་དོན་དུ་འབད་ཀྱི། གཞན་གྱི་སེམས་ཁྲལ་གྱིས་ཅི་བྱ་སྙམ་ན། གང་གི་ཚེ་བདག་དང་གཞན་གཉི་ག་བདེ་བར་འདོད་པར་མཚུངས་པ་ལ། བདག་དང་བདེ་བ་བསྒྲུབ་དགོས་པར་ཁྱད་པར་ཅི་ཡོད་དེ། མེད་པ་དེ་ལ། རྒྱུ་མཚན་གང་གི་ཕྱིར་བདག་ཉིད་གཅིག་པུ་འདི་ལ་བདེ་བ་སྒྲུབ་པར་བརྩོན་པ་གཞན་ལ་མ་ཡིན་ཏེ། ཁྱད་པར་འགལ་ལོ།། རྟགས་དང་པོའི་ཁྱབ་པ་བསྒྲུབ་པའི་ཕྱིར་གང་གི་ཚེ་སྟེ། གང་གི་ཕྱིར་བདག་དང་གཞན་གཉི་གའང་འཇིགས་པ་སྟེ། དུཿཁའི་རྒྱུ་དང༌། དུཿཁ་མི་འདོད་པར་
མཚུངས་པ་ལ་དེའི་ཚེ་སྟེ། དེའི་ཕྱིར། བདག་དང༌། འཇིགས་པ་དང༌། དུཿཁ་སྲུང་དགོས་པར་ཁྱད་པར་ཅི་ཡོད་དེ། ཁྱད་པར་ཅུང་ཟད་ཀྱང་མེད་ན། རྒྱུ་མཚན་གང་གི་ཕྱིར་གཞན་གྱི་དུཿཁ་བསྲུང་བྱ་མིན་ལ། བདག་གི་དུཿཁ་སྲུང་བར་བྱེད་དེ། རྒྱུ་མཚན་མཚུངས་པས་སྲུང་མི་སྲུང་གི་ཁྱད་པར་འགལ་ལོ།། 
གསུམ་པ་ལ། གཞན་གྱི་དང་། རང་གི་དུཿཁ་བསལ་བྱར་མ་ངེས་པའི་འཁྲུལ་པ་སྤང་བ་གཉིས་ཀྱི་དང་པོ་ལ། གནོད་མི་གནོད་ཀྱི་དང༌། རྒྱུད་ཚོགས་གཅིག་མི་གཅིག་གི་དང༌། བདག་པོ་གཅིག་མི་གཅིག་གི་ཁྱད་པར་དགག་པ་དང༌། དོན་བསྡུས་ཏེ་དུ༔ཁ་ཐམས་ཅད་བསལ་བྱར་བསྟན་པ་དང་བཞིའི་དང་པོ་ནི། གལ་ཏེ་དུཿཁ་རུ་ཁྱད་པར་མེད་ཀྱང་གཞན་དེ་ལ་དུཿཁ་བྱུང་བས་བདག་ལ་མི་གནོད་པ་སྟེ། གདུང་བ་མེད་པའི་ཕྱིར་མི་སྲུང་ངོ་།། ཞེ་ན། མ་འོངས་པ་སྐྱེ་བ་ཕྱི་མར་དམྱལ་བར་སྐྱེས་པའི་ལུས་ཀྱི་དུཿཁ་ཆོས་ཅན། ད་ལྟར་གྱི་ལུས་དེས་ཅི་སྟེ་སྲུང་མི་སྲུང་བར་ཐལ། ད་ལྟར་གྱི་ལུས་ལ་གནོད་པ་མི་བྱེད་པའི་ཕྱིར་རོ།། རྟགས་མ་གྲུབ་སྟེ། བདག་ནི། དུས་ཐམས་ཅད་དུ་གཅིག་པས་དེའི་ལུས་དེ་ཡང་བདག་ཡིན་པའི་ཕྱིར་བདག་གིས་དུཿཁ་དེ་ནི་མྱོང་
ངོ་།། སྙམ་ན། བདག་གཅིག་ཏུ་རྣམ་པར་རྟོག་པ་དེ་ནི་ཕྱིན་ཅི་ལོག་པ་ཡིན་ཏེ། བདག་ནི། ཕྱིས་འགོག་ཅིང་སྔར་ཡང་བཀག་པའི་ཕྱིར། ངའོ་ཞེས་གཟུང་བའི་ཡུལ་བདེན་པ་གཅིག་ཀྱང་མེད་དེ། འདི་ལྟར་ཏེ། གང་གི་ཕྱིར་འདིར་ཤི་བའི་ཕུང་པོ་ལྔ་པོ་དེ་ཉིད་གཞན་དུ་སྐྱེ་བ་མ་ཡིན་གྱི། འདིར་ཤི་བའི་ཕུང་པོའང་གཞན་ཉིད་དེ་ཁོ་ན་ཡིན་ལ། དེ་ནས་ལས་ཉོན་གྱི་དབང་གིས་ཕྱི་མ་སྐྱེས་པའི་སྐྱེ་བ་ཡང་ནི་གཞན་ཉིད་དེ་ཁོ་ན་ཡིན་པའི་ཕྱིར་རོ།། གཞན་ཡང་། གང་གི་ཚེ་མ་འོངས་པའི་དུཿཁ་སྲུང་བ་ལྟ་ཞོག། ལུས་པོ་གཅིག་གི་ཡན་ལག་གང་གི་དུཿཁ་གང་ཡིན་པ་དེ་ནི་ཉིད་ཀྱིས་སྲུང་གི། གཞན་གྱིས་མི་སྲུང་ན། རྐང་པ་དང་། དེས་མཚོན་ནས་མགོ་བོའི་དུཿཁའི་རྒྱུ་རྡོ་འཕངས་པ་སོགས་ཆོས་ཅན། རྒྱུ་མཚན་ཅིའི་ཕྱིར་དེ་ནི་ལག་པ་དེས་བསྲུང་བར་བྱ་སྟེ། མི་བསྲུང་བར་ཐལ། ལག་པ༌ལ༌གནོད་པ་མིན་པའི་ཕྱིར་རོ།། གལ་ཏེ་དེས་དེ་ལ་མི་གནོད་པར་སྲུང་བར་རིགས་པ་མིན་ཡང་འདིར་ཏེ། ལུས་པོ་འདི་ལ་བདག་གཅིག་ཏུ་འཛིན་པས་སྲུང་བ་ལ་འཇུག་གོ། ཞེ་ན། བདག་དང་གཞན་དུ་འཛིན་པའམ། ཡང་ན་(བེེ།)བདག་ཡིན་ཡང་རུང་། གཞན་ཡིན་ཡང་རུང་སྟེ། མི་རིགས་པ་སྟེ། རིགས་པ་དང་མི་མཐུན་པ་གང་ཡིན་པ་དེ་ཇི་ལྟར་ནུས་པ་བཞིན་དུ་སྤང་བར་བྱ་བ་ཉིད་དོ།། མི་ནུས་ན་བཏང་སྙོམས་སུ་བྱའོ།། 
གཉིས་པ་ནི། བདག་མེད་ཀྱང་ལུས་དང་སེམས་ཀྱི་སྔ་ཕྱི་འབྲེལ་བའི་རྒྱུན་རྒྱུད་ཅེས་བྱ་བ་ཞིག་ཡོད་ལ། སྐྱེ་བ་སྔ་ཕྱི་རྒྱུད་གཅིག་པའི་ཕྱིར་དང༌། མང་པོ་གཅིག་ཏུ་འདུས་པ་ནི། ཚོགས་ཡིན་ལ། རྐང་ལག་སོགས་ཀྱང་ཚོགས་གཅིག་པས་སྲུང་ངོ་།། སྙམ་ན། རྒྱུད་དེ་ཆོས་ཅན། དོན་དམ་པར་དངོས་པོ་གཅིག་ཏུ་མི་བདེན་ཞིང་རྫུན་ནོ།། རྒྱུ་འབྲས་ཀྱི་དངོས་པོ་སྐད་ཅིག་གཅིག་ནས་གཅིག་ཏུ་བརྒྱུད་པར་འཇུག་པ་ལ་ཐ་སྙད་དུ་བཏགས་པའི་ཕྱིར། དཔེར་ན། གྲོག་མོ་དུ་མ་སྔ་ཕྱི་བྲེང་མ་ཆད་པར་གནས་པ་ལ་གྲོག་མོའི་ཕྲེང་བ་ཞེས་བཏགས་པ་བཞིན། དེ་ལ་གྲོག་མོ་རྣམས་ལས་མ་གཏོགས་པའི་རང་གི་ངོ་བོ་གཅིག་མེད་པའི་ཕྱིར་རོ།། སོགས་ཀྱི་སྒྲས་ཆུ་བོའི་རྒྱུན་བཞིན་ནོ།། ཡང༌། ཚོགས་པ་ཆོས་ཅན། ཚོགས་པ་ཅན་ལས་མ་གཏོགས་པའི་དངོས་པོ་གཅིག་ཏུ་མི་བདེན་ཏེ། རྫུན་ནོ།། ཚོགས་པ་ཅན་གྱི་གནས་སྐབས་ལ་བཏགས་པ་ཙམ་ཡིན་པའི་ཕྱིར། དེ་ནི། གདགས་གཞི་ལས་དེ་ཉིད་དང་གཞན་དུ་བརྗོད་དུ་མེད་པས་བཏགས་ནས་མི་དམིགས་པའི་ཕྱིར། དཔེར་ན། གླང་པོ་ཆེ་དང་། རྟ་དང༌། རྐང་ཐང་ལ་སོགས་པ་བསྡུས་པ་ལས་དམག་གཅིག་ཅེས་བཏགས་ཀྱི། དེ་དག་ལས་ཐ་དད་པའི་དམག་མེད་པའི་ཕྱིར། སོགས་ཀྱི་སྒྲས་བསྡུས་པ་ཤིང་དུ་མ་བསྡུས་པ་ལ་ནགས་ཞེས་པ་བཞིན་ནོ།། 
གསུམ་པ་ནི། དེ་ལྟ་ན་ཡང་། དུཿཁ་དེ་བདག་པོ་གང་དང་འབྲེལ་པ་དེས་དེ་སྤང་བར་བྱའི། མ་འབྲེལ་བས་མ་ཡིན་པའི་ཕྱིར་ཁྱད་པར་ཅི་ཡོད་ན་ཞེས་པའི་རྟགས་མ་གྲུབ་ཅིང༌། སྔ་མའི་ཁྱབ་པ་མ་ངེས་སོ།། སྙམ་ན། འདི་གོང་མ་ཀུན་ལའང་སྦྱར་རོ།། སྔར་བསྟན་པ་ལྟར་དུཿཁ་དེ་གང་གི་ཡིན་པའམ། གང་དང་འབྲེལ་བའི་དུཿཁ་ཅན་གྱི་བདག་པོ་གང་ཡིན་པ་དེ་མེད་པའི་ཕྱིར་དུཿཁ་འདི་སུ་ཞིག་དབང་བ་སྟེ། དེའི་བདག་གིར་འགྱུར་ཏེ། བདག་གིར་བྱེད་མཁན་གྱི་བདག་མེད་པ་དེས་ཏེ། དེའི་ཕྱིར་རོ།། འགྲེལ་པར། འདི་ཡན་ཆད་གོང་མ་དང་དོན་གཅིག་ཏུ་སྦྲེལ་བར་སྣང་ངོ་།། ཁྱབ་པ་ཡོད་དེ། དུཿཁ་བདག་གིར་བྱེད་པའི་བདག་པོ་མེད་པར་ནི་དུཿཁ་ཐམས་ཅད་བྱེ་བྲག་མེད་པ་ཉིད་ཡིན་པས་བདག་པོ་ཐ་དད་ཀྱིས་སེལ་བ་འགལ་ལོ།། འགྲེལ་པར།
འདི་འོག་མ་དང་དོན་གཅིག་ཏུ་སྦྲེལ་བར་སྣང་ངོ་།། གལ་ཏེ་བདག་མེད་ན། བདག་སྡུག་བཞིན་ཞེས་པ་དང་། བདག་ལུས་བཞིན་ཞེས་པའི་དཔེ་མ་གྲུབ་བོ།། ཞེ་ན། དེ་ནི། བདག་གཞན་དུ་འཛིན་པ་དམ་པོ་སྤང་བའི་ཕྱིར་རང་གཞན་དུ་ཞེན་པ་ཉིད་དཔེར་བྱས་ནས་དེ་བཟློག་པའམ། ཟིན་པའི་ཕུང་པོ་ལ་དགོངས་ནས་ཐ་སྙད་དུ་བསྟན་པས་སྐྱོན་མེད་དོ།། 
བཞི་པ་ནི། དུཿཁ་བདག་པོ་མེད་པར་ཐམས་ཅད་ལ་བྱེ་བྲག་མེད་པའི་ཕྱིར་བདག་གི་དུཿཁ་ནི་བཟློག་ལ། གཞན་གྱི་ནི་མ་ཡིན་ནོ་ཞེས་པའི་ངེས་པ་འདིས་ནི་ཅི་ཞིག་བྱས་ཏེ། ཁྱད་པར་གང་གིས་ཀྱང་མ་བྱས་པའི་ཕྱིར་རོ།། དེས་ན་གཞན་གྱི་དུཿཁ་དེ་ཆོས་ཅན། བདག་གིས་བསལ་བར་བྱ་བ་ཡིན་ཏེ། མི་ཕན་པའི་དུཿཁ་ཡིན་པའི་ཕྱིར། ཞེས་པའི་རྟགས་མ་ངེས་པ་མ་ཡིན་ནོ།། འོ་ན། འཁོར་བ་ན་དུཿཁ་བ་པོ་འགའ་ཞིག་ཀྱང་མེད་ན། ཁྱེད་ཆོས་ཅན། སེམས་ཅན་ཀུན་གྱི་དུཿཁ་ནི་བཟློག་པ་སྟེ། བསལ་བར་བྱ་མི་དགོས་པར་ཐལ། འཁོར་བ་འདིར་དུཿཁ་ཅན་མི་སྲིད་པའི་ཕྱིར་ཏེ། བདག་མེད་པའི་ཕྱིར་རོ།། ཞེ་ན།
སྐྱོན་མེད་དེ། བདག་མེད་ཀྱང་དུཿཁ་བཟློག་བྱ་ཡིན་པར་རྒོལ་ལ་བ་ཐམས་ཅད་ལ་བརྩད་དུ་མེད་པར་གྲུབ་སྟེ། རྒྱང་པན་པ་ཡང་རང་གི་དུཿཁ་སྤོང་བའི་ཕྱིར་རོ།། དེ་དག་གིས་བདག་ཁས་བླངས་སོ།། ཞེ་ན། ཁས་བླངས་པས་ཡོད་པར་མི་འགྲུབ་སྟེ། སྒྲུབ་བྱེད་མེད་ཅིང་གནོད་བྱེད་ཡོད་པའི་ཕྱིར་རོ།། གལ་ཏེ་བདག་མེད་ཀྱང་སྡུག་བསྔལ་ལོ།། ཞེས་འཁྲུལ་པ་ཡོད་པས་བཟློག་གོ། ཞེ་ན། འོ་ན། རྒྱུ་མཚན་མཚུངས་པས་དུཿཁའི་རང་བཞིན་མི་འདོད་པ་ཡིན་པས་བཟློག་བྱ་ཡིན་ན། དུཿཁ་ཐམས་ཅད་བཟློག་བྱར་མཚུངས་ལ། དེའི་རང་བཞིན་བཟློག་བྱ་མིན་ན། བདག་གི་སྡུག་བསྔལ་ཡང་སེམས་ཅན་གཞན་ཐམས་ཅད་ཀྱི་དུཿ་ཁ་བཞིན་དུ་བཟློག་བྱ་མིན་པར་ཁྱད་པར་མེད་པའི་ཕྱིར་རོ།། འདིར་དཔེ་ཁ་ཅིག་ལས་ཐམས་ཅད་བཞིན་ཞེས་སོ།། 
གཉིས་པ་ལ། རྩོད་ལན་གཉིས་ཀྱི་དང་པོ་ནི། དེ་ལྟར་ཐམས་ཅད་ཀྱི་དུཿཁ་སྤང་བའི་ཕྱིར་བརྩོན་པའི་སྙིང་རྗེ་ཅན་ནི། གཞན་དུཿཁ་བས་དུཿཁ་བར་འགྱུར་བས་སྙིང་རྗེ་ཆོས་ཅན། ཅིའི་ཕྱིར་ནན་གྱིས་ཏེ། རྩོལ་བས་སམ། སྟོབས་(བཻ།)ཀྱིས་བསྐྱེད་བྱ་མ་ཡིན་པར་ཐལ། དེས་བདག་རྒྱུད་ལ་དུཿཁ་མང་པོ་སྐྱེ་བར་འགྱུར་བའི་ཕྱིར། ཁྱབ་པ་མེད་ན། དུཿཁ་ཐམས་ཅད་བསལ་བྱར་ངེས་པ་ཉམས་སོ།། ཞེ་ན།
གཉིས་པ་ལ། རྟགས་དང་། ཁྱབ་པ་མ་གྲུབ་པའི་ལན་གཉིས་ཀྱི་དང་པོ་ནི། འགྲོ་བ་རིས་དྲུག་གི་དུཿཁ་རྣམ་པ་མང་པོ་བསམ་པར་བྱས་ན། སྙིང་རྗེས་བྱས་པའི་དུཿཁ་ཇི་ལྟར་མང་སྟེ། མང་བའི་རྟགས་མ་གྲུབ་བོ།། 
གཉིས་པ་ནི། སྔར་ཕན་པ་ཐམས་ཅད་བསྒྲུབ་བྱ་ཡིན་ཞེས་བསྟན་པས་བསལ་བྱའི་དུཿཁ་དེ་མི་ཕན་པའི་དུཿཁ་རུ་བསྟན་པས་ཕན་པའི་རྒྱུའི་དུཿ་ཁ་ནི་བསལ་བྱར་མ་ངེས་ཏེ། གལ་ཏེ་སྐྱེས་བུ་གཅིག་གི་དུཿཁ་ཡིས་སེམས་ཅན་མང་པོའི་དུཿཁ་མེད་པར་འགྱུར་ན། བརྩེ་བ་སྙིང་རྗེ་དང་ལྡན་པའི་བྱང་སེམས་ཀྱིས་དོན་ཅན་གྱི་དུཿཁ་དེ་རང་དང་གཞན་ལ་བསྐྱེད་པར་བྱ་བ་ཉིད་དེ། ཕན་པའི་དོན་ཡིན་པའི་ཕྱིར། དེ་མདོ་ལས་མ་བཤད་དོ་སྙམ་ན། ཕན་པའི་དུཿཁ་བསྐྱེད་བྱ་ཡིན་པ་དེས་ན། བྱང་ཆུབ་སེམས་དཔའ་མེ་ཏོག་ཟླ་མཛེས་ཀྱིས་ཀུན་ཏུ་བཟང་པོའི་ནགས་ཁྲོད་ན་གནས་པའི་ཚེ་རྒྱལ་པོའི་ཕོ་བྲང་རིན་ཆེན་ལྡན་དུ་སོང་ནས་ཏིང་ངེ་འཛིན་རྒྱལ་པོ་བཤད་ན། སེམས་ཅན་མང་པོ་བྱང་ཆུབ་ལ་འགོད་པར་ཡང་ཤེས། རྒྱལ་པོ་དཔའ་བས་བྱིན་གྱིས་བདག་གསོད་པའི་གནོད་པ་ཤེས་ཀྱང་བདག་གི་དུཿཁ་མ་བསལ་ཏེ་བཏང་སྙོམས་སུ་བྱས་ནས། དུཿཁ་ཅན་མང་པོའི་དུཿཁ་ཟད་པར་འགྱུར་བའི་ཕྱིར་དེར་བྱོན་ནས་ཆོས་བསྟན་པས་སེམས་ཅན་མང་པོ་བྱང་ཆུབ་ལ་བཀོད་པ་དང་། རྒྱལ་པོས་གཤེད་མ་དགའ་བྱེད་བསྐོས་ཏེ་ལུས་དུམ་བུ་བརྒྱར་གཏུབས་པས་ཆོ་འཕྲུལ་མང་པོ་བྱུང་བ་མཐོང་བས་རྒྱལ་པོ་འགྱོད་དེ་བཤགས་ནས་སྤུར་སྦྱངས་ཏེ།མཆོད་རྟེན་བྱས་སོ།། ཞེས་རྒྱས་པར་ཏིང་ངེ་འཛིན་རྒྱལ་པོར་འབྱུང་ངོ་།། 
གསུམ་པ་ནི། སྙིང་རྗེ་ཅན་ལ་གཞན་གྱི་དུཿཁ་སེལ་བའི་དོན་དུ་དུཿཁ་ཆེན་པོས་ཀྱང་གནོད་པར་འགྱུར་བ་མ་ཡིན་ཏེ། དེ་ལྟ་བུའི་བདག་གཞན་མཉམ་པ་ལ་སེམས་ཀྱི་རྒྱུད་གོམས་པས་ལྷུན་གྱིས་གྲུབ་པར་འཇུག་པར་གྱུར་པ་ན། གཞན་གྱི་དུཿཁ་ཞི་བར་དགའ་བས་དཔེར་ན། པདྨའི་མཚོ་རུ་ངང་པ་སྤྲོ་བཞིན་དུ་འཇུག་པ་ལྟར། གཞན་དུཿཁ་ལས་གདོན་པའི་དོན་དུ་བདག་དུཿཁ་བ་ལ་བདེ་བར་སེམས་པས་མནར་མེད་པའི་དམྱལ་བར་ཡང་འཇུག་པར་འགྱུར་ཞིང་། དེའི་དུཿཁ་བདེ་བར་སྐྱེའོ།། དེའི་རྒྱུ་མཚན་སེམས་ཅན་རྣམས་དུཿཁའི་འཆིང་བ་ལས་གྲོལ་བ་ན། མྱོང་བས་གྲུབ་པའི་དགའ་མགུ་ཚད་མེད་པ་ཡོད་པའི་རྒྱ་མཚོ་གང་ཡིན་པ་དེ། སྙིང་རྗེ་ཅན་གྱི་རྒྱུད་ལ་སྐྱེ་སྟེ། དགའ་བའི་རྒྱ་མཚོ་དེ་ཉིད་ཀྱིས་བདེ་བ་གཞན་ལས་ཁྱད་པར་དུ་འཕགས་པ་ཐོབ་འདུག་པས་ཆོག་པ་སྟེ། མཐར་ཐུག་པ་མ་ཡིན་ནམ་སྟེ། ཡིན་ནོ།། ཞེས་པའི་ཐ་ཚིག་གོ། མི་ཆོག་སྟེ། དེ་བས་ལྷག་པའི་ཐར་པ་ཡོད་དོ།། ཞེ་ན། རྒྱ་དཔེ་དང་འགྲེལ་པར། རོ་བྲལ་ཐར་པས་ཅི་ཞིག་བྱ།། ཞེས་འབྱུང་སྟེ། གཅིག་ཏུ་གཞན་ལ་ཕན་བདེ་སྒྲུབ་པའི་བདེ་བ་དེ་ལ་ལྟོས་ནས་རོ་བྲལ་ཏེ། བདེ་བའི་བཅུད་མེད་པས་དེ་དོན་དུ་གཉེར་བ་རྣམས་ལ་ཐར་པ་འདོད་པས་ཅི་ཞིག་བྱ་སྟེ། དོན་མེད་དོ།། རང་དོན་དུ་ཐར་པ་ལའང་འདོད་པ་མེད་པ་དེ་ལྟ་སྟེ། དེའི་ཕྱིར་གཞན་གྱི་དོན་བྱས་ཀྱང་དཀའ་བ་སྤྱད་དོ།། སྙམ་པའི་རློམ་སེམས་དང་། ངོ་མཚར་ཏེ། རྨད་དུ་བྱུང་བའི་བློ་མེད་དེ། རང་དེ་ལ་དགའ་བར་ཞུགས་པའི་ཕྱིར་རོ།། བདག་གིས་གཞན་དོན་དུ་བྱས་པའི་ལས་འདིའི་རྣམ་སྨིན་གྱི་འབྲས་ཁུ་སྐྱེ་བ་ཕྱི་མར་འདོད་པ་འགྲུབ་པའི་རེ་བ་མེད་དེ། མཐའ་གཅིག་ཏུ་གཞན་དོན་ལ་དགའ་ཞིང་ཚིམ་པ་སེང་པའི་ཕྱིར་རོ།། 
༣. དོན་བསྡུ་བ།
གསུམ་པ་ནི། བཤད་པའི་རིམ་པས་བདག་གཞན་ལ་ཁྱད་པར་མེད་པ་དེ་བས་ཇི་ལྟར་ཏེ། དཔེར་ན། ཆུང་ངུ་ན་སྟེ། དུཿཁའི་རྒྱུ་ཅུང་ཟད་ཙམ་མི་སྙན་པའི་ཚིག་ཙམ་ལས་ཀྱང་བདག་གིས་བདག་བསྲུང་བར་བྱ་བ་དེ་བཞིན་དུ། དེར་མ་ཟད་སེམས་ཅན་གཞན་ལའང་གནོད་པ་ལས་སྲུང་བའི་ནུས་པ་དངོས་སུ་མེད་ཀྱང་སྲུང་འདོད་ཀྱི་སེམས་དང༌། དུཿཁ་དང་བྲལ་འདོད་ཀྱི་སྙིང་རྗེའི་སེམས་ནི། དེ་ལྟར་བྱའོ།། 
༼ ༢ ༽ བསྒོམས་པས་བདག་གཞན་མཉམ་པར་ནུས་ཚུལ་བསྟན་པ།
གཉིས་པ་ནི། བདག་གཞན་བརྗེ་བ་ལྟ་ཞོག། བདག་གཞན་མཉམ་པ་འདིའང་བྱ་མི་ནུས་སོ།། སྙམ་ན། སྔར་བཤད་པའི་རིམ་པས་དངོས་པོ་སེམས་གོམས་པའི་སྤྱོད་ཡུལ་དུ་འགྱུར་བ་དཀའ་བ་མེད་དེ། གཞན་ཕ་མ་དག་གི་ཁུ་བ་དང་། ཁྲག་གི་ཐིགས་པ་ལ་བར་དོ་ནས་འོངས་པའི་ཤེས་པས་བདག་གི་ལུས་སོ།། སྙམ་དུ་གོམས་པ་ཡིས་བདག་ལ་སོགས་པའི་དངོས་པོ་མེད་པར་གྱུར་ཀྱང་གོམས་སྟོབས་ལས་བདག་གོ། ཞེས་ནི་ཤེས་ཤིང་འཛིན་པ་ལྟར། དེ་བཞིན་སེམས་ཅན་གཞན་གྱི་ལུས་ལ་ཡང་བདག་གོ་ཞེས་ཅིའི་ཕྱིར་མི་གཟུང་སྟེ། གཟུང་བར་ཤིན་ཏུ་ཡང་ནུས་པས་བདག་གཞན་མཉམ་པར་མི་ནུས་པ་མེད་དོ།། རྐང་པ་དྲུག་པོ་འདི། བི་བྷཱུ་ཏི་དང་བླ་མ་དག། བདག་གཞན་བརྗེ་བར་འཆད་ཀྱང་འགྲེལ་པ་གསུམ་གྱིས་མཉམ་པར་འཆད་དོ།།
༼ ༢ ༽ བདག་གཞན་བརྗེ་བ་སྒོམ་པ།
༼ ༡ ༽ བདག་གཞན་བརྗེ་བ་སྒོམ་པར་གདམས་པ།
གཉིས་པ་ལ། བདག་གཞན་བརྗེ་བ་སྒོམ་པར་གདམས་པ་དང་། བརྗེ་བའི་ཚུལ་རྒྱས་པར་བཤད་པ་དང༌། དོན་བསྡུ་བ་གསུམ་གྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། བདག་གི་ལུས་འདི་གཞན་དུ་གཞག་པ་ལ་དཀའ་བ་སྟེ། མི་ནུས་པ་མེད་དེ། དོན་ལ་གཞན་ཡིན་པ་ལ་གཞན་དུ་གོམས་ན་སླ་བའི་ཕྱིར། དོན་ལ་བདག་མིན་ཡང་བདག་ཏུ་གོམས་ན་སླ་བ་དེ་ལྟར་རོ།། རྐང་པ་འདི་གཉིས། འགྲེལ་ཆེན་དང་བཻ་རོ་ཙ་ནས་གོང་མ་ལ་སྦྱོར་ཏེ། སྔ་ཕྱིའི་མཚམས་སྦྱོར་བའི་ཚུལ་གྱིས་གཉི་གར་ཡང་མི་འགལ་ལོ།། རྟོག་ལྡན་བླང་དོར་གྱི་རྒྱུ་སྐྱོན་ཡོན་མཐོང་བའི་སྒོ་ནས་བདག་ཉིད་སྐྱོན་དུ་མ་དང་
བཅས་པར་ཤེས་པར་བྱས་ནས་བདག་ལུས་ཏེ། བདག་གི་དངོས་པོ་ཡོངས་སུ་དོར་ནས་བདག་ཏུ་མི་འཛིན་པ་དང༌། དེར་མ་ཟད། གཞན་ལ་ཡང་ཡོན་ཏན་ཟད་མི་ཤེས་པ་དང་ལྡན་པའི་རྒྱ་མཚོར་ཤེས་པར་བྱས་ནས་གཞན་བདག་ཏུ་བླང་བ་ན་བསྒོམ་པར་བྱའོ།། 
གཉིས་པ་ལ། གཞན་བདག་ཏུ་བླང་བར་ནུས་པར་དང་། བླངས་པའི་ཕན་ཡོན་དང་། བླངས་ནས་ཇི་ལྟར་སྒྲུབ་པ་དང་། དེ་ལྟར་ཕྱིར་མི་ལྡོག་པར་གདམས་པ་བསྟན་པ་དང་བཞིའི་དང་པོ་ནི། སེམས་ཅན་གཞན་མཐའ་མེད་པ་ཡོད་པས་དེ་དག་བདག་ཏུ་བླང་བར་མི་ནུས་སོ།། སྙམ་ན། ཇི་ལྟར་ཏེ། དཔེར་ན། ལག་པ་དང༌། སོགས་ཀྱི་སྒྲས་མགོ་རྐང་སོགས་ཐ་དད་དུ་མ་ཡིན་ཡང་གཅིག་ཏུ་ཞེན་པའི་ལུས་ཀྱི་ཡན་ལག་སྟེ། ཆ་ཤས་ཡིན་པ་ཉིད་ཀྱིས་ལུས་ཞེས་གཅིག་ཏུ་ཡུལ་དུ་བྱེད་པར་འདོད་པ་དེ་བཞིན་དུ། འགྲོ་བ་ཞེས་གཅིག་ཏུ་ཞེན་པའི་ཡན་ལག་སྟེ། ཆ་ཤས་སུ་ལུས་ཅན་ཐ་དད་དུ་མ་རྣམས་ཅིའི་ཕྱིར་མི་འདོད་དེ། གཅིག་ཏུ་གཟུང་བར་རིགས་ལ། ཇི་ལྟར་ཏེ། དཔེར་ན། རང་གི་ལུས་འདི་ལ་བདག་མེད་ཀྱང་གོམས་པས་བདག་གི་བློ་འབྱུང་བ་དེ་བཞིན་དུ། ཟད་སེམས་ཅན་གཞན་གཞན་ལའང་བདག་གོ་སྙམ་དུ་གོམས་པས་བདག་གི་བློ་ཅིས་མི་སྐྱེ་སྟེ། དེར་མ་སྐྱེ་བའི་ཕྱིར་གོམས་པས་བདག་ཏུ་བླང་ནུས་སོ།། 
གཉིས་པ་ནི་གཞན་བདག་ཏུ་བླངས་པ་དེ་ལྟ་ན་ནི་གཞན་གྱི་དོན་བྱས་ཀྱང་ངོ་མཚར་བ་སྟེ། རྨད་དུ་བྱུང་ནས་ཡུས་ཆེ་བ་དང་རློམ་པ་མི་འབྱུང་སྟེ། དཔེར་ན། བདག་ཉིད་ཀྱི་ཟས་རང་གིས་ཟོས་པ་ལ་ལན་དང་། རྣམ་སྨིན་ལ་རེ་བ་མི་འབྱུང་བ་བཞིན་ནོ།། 
གསུམ་པ་ནི། དེ་ལྟར་གཞན་བདག་ཏུ་བླངས་ནས་དེའི་དོན་སྒྲུབ་པའི་བྱ་བ་ལ་གོམས་པར་བྱ་བ་ནི། ཇི་ལྟར་ཏེ། དཔེར་ན། མངོན་པར་འདོད་པ་མྱུར་དུ་སྒྲུབ་པས་ཆུང་ངུ་ན་མི་སྙན་པ་སྟེ།དགའ་བ་ལས་བཟློག་པའི་སྦྱོར་བ་ལ་སོགས་པས་དུཿཁ་བ་ལས་ཀྱང་བདག་སྲུང་ན་ཞེས་བེེ་རོ་ཙ་ནས་བཤད་དེ། འགྱུར་སྐྱོན་འདྲའོ།། རྒྱ་དཔེ་དང་འགྲེལ་པ་ལས་དེ་བས་ཇི་ལྟར་ཉམ་ཐག་དང༌།། མྱ་ངན་སོགས་པས་བདག་སྲུང་འདོད།། ཅེས་ཏེ། ཉམ་ཐག་པའམ་གནོད་པ་ནི། འདོད་པ་ཐོབ་པའི་ཆེད་དུ་གདུང་བ་སྟེ། སེམས་ཀྱི་ཆོས་སམ་ལུས་ཀྱི་དུཿཁ་ཡིན་པས་འགོ་བའི་ནད་ལྟ་བུ་དང་། སྡུག་པ་དང་བྲལ་བའི་མྱ་ངན་དང༌། སོགས་ཀྱི་སྒྲས་ལུས་སེམས་ཀྱི་དུཿཁ་རྣམས་ལས་བདག་སྲུང་བ་སྟེ། སྦེད་པར་འདོད་པ་དེ་བཞིན་དུ་འགྲོ་བ་ལ་ཚེ་འདིའི་གནོད་པ་ལས་སྲུང་བའི་སེམས་དང་། ཕྱི་མའི་དུཿཁ་དང་བྲལ་འདོད་ཀྱི་སྙིང་རྗེའི་སེམས་ནི་གོམས་པར་བྱའོ།། དེ་ཉིད་དཔེའི་སྒོ་ནས་སྟོན་པ་གཞན་གྱི་གནོད་པ་ཆུང་ངུ་ཡང་སྲུང་དགོས་པ་དེ་བས་མགོན་པོ་སྤྱན་རས་གཟིགས་ཐུགས་རྗེ་ཆེན་པོས་འགྲོ་བ་སྟེ། འཇིག་རྟེན་པའི་འཁོར་གྱི་འཇིགས་པ་སྟེ། བག་ཁུམས་པའི་སྐྲག་པ་དང་། ཡང་གི་སྒྲས་སྐྱེ་བོ་གཞན་གྱི་འཇིགས་པ་བསལ་བ་སྟེ། ཇི་ལྟར་གཞན་བདག་ཏུ་བླང་ནུས་ལ་ཕན་ཡོན་ཆེ་བ་དེ་བས་ན། མི་འབྱུང་བར་བྱ་བའི་ཕྱིར་སེམས་སུ་མ་ཟད། བདག་གི་མཚན་ཡང་བྱིན་གྱིས་བརླབས་ཏེ་བདག་གི་མིང་འཛིན་པར་བྱེད་ན། དེ་ལ་དུཿཁ་ཐམས་ཅད་རྣམ་པ་ཐམས་ཅད་དུ་
འབྱུང་བར་མི་འགྱུར་ལ། ཐ་ན་འཁོར་གྱི་འཇིགས་ཤིང་སྐྲག་པ་ཡང་འབྱུང་བར་མི་འགྱུར་རོ།། ཞེས་གསུངས་པ་(སྡོང་པོ་བཀོད་པ་ལས་བཤད་ཟེར།)ལྟ་བུའོ།། 
བཞི་པ་ནི། བདག་གཞན་བརྗེ་བ་དེ་བྱེད་པ་དཀའ་བར་སྣང་ཡང་འདི་མི་ནུས་སོ་ཞེས་ཕྱིར་བཟློག་པར་མི་བྱ་སྟེ། འདི་ལྟར་ཏེ། གང་ཕྱིར་གོམས་པའི་མཐུ་སྟེ། ནུས་པ་ལས་གང་གི་མིང་རྣ་བས་ཐོས་པ་ཙམ་གྱི་འཇིགས་པ་སྟེ། སྐྲག་པ་སྐྱེ་བར་འགྱུར་བ་ཡང་གོམས་པའི་དབང་གིས་སྔར་འཇིགས་པ་སྐྱེ་བ་དེ་ཉིད་མེད་ན་ཕྱིས་མི་དགའ་བར་འགྱུར་བའི་ཕྱིར། རྒན་མོ་སྟག་གིས་ཁྱེར་བ་བཞིན་ནོ།། 
གསུམ་པ་ནི། གང་ཟག་གང་ཞིག་བདག་དང་། སེམས་ཅན་གཞན་མྱུར་ཞིང་མགྱོགས་པར་དུཿཁའི་འཇིགས་པ་ལས་བསྐྱབ་པར་འདོད་པ་དེས་བདག་དང་གཞན་དུ་བརྗེ་བར་བྱ་སྟེ། དེ་མེད་ན། བདག་གཞན་གང་ཡང་བསྐྱབ་མི་ནུས་པའི་ཕྱིར་རོ།། འོ་ན་དེ་ཇི་ལྟ་བུ་ཞེ་ན། དེའི་རིགས་ཅན་མ་ཡིན་པ་རྣམས་སྐྲག་པའི་རྒྱུ་ཡིན་པའི་ཕྱིར་རམ། མ་དད་པ་བསལ་བའི་ཕྱིར་གསང་བའི་དམ་པ་སྟེ། མཆོག་ཏུ་གསང་ལ་སྤྱད་
པར་བྱ་སྟེ། གཞན་དུ་ན། དེ་སྤངས་པས་དེ་རྣམས་ངན་སོང་དུ་འགྲོ་བའི་ཕྱིར་རོ།། 
༼ ༢ ༽ བདག་གཞན་བརྗེ་ཚུལ་རྒྱས་པར་བཤད་པ།
༡. བདག་གཞན་བརྗེ་དགོས་པའི་རྒྱུ་མཚན།
གཉིས་པ་ལ། བདག་གཞན་བརྗེ་དགོས་པའི་རྒྱུ་མཚན། མ་བརྗེས་པའི་ཉེས་དམིགས། ཇི་ལྟར་བརྗེ་བའི་ཚུལ། བརྗེས་ནས་ཇི་ལྟར་སྒྲུབ་ཚུལ་དང་བཞིའི་དང་པོ་ལ། བདག་གི་སྐྱོན་བྱེ་བྲག་ཏུ་བསྟན་པ། བདག་གཞན་གྱི་སྐྱོན་ཐུན་མོང་དུ་བསྟན་པ། དོན་བསྡུ་བ་དང་གསུམ་གྱི་དང་པོ་ལ། འཇིགས་པ་དང་། དུཿཁ་སྐྱེ་བའི་རྒྱུ་ཡིན་པ་གཉིས་ཀྱི་དང་པོ་ནི། བདག་ནི་སྐྱོན་ཅན་གཞན་ལ་ཡང་། ཡོན་ཏན་རྒྱ་མཚོར་ཤེས་བྱས་ནས།། ཞེས་པའི་དོན་རྒྱས་པར་སྟོན་པ་ནི། བདག་གི་ལུས་གང་ལ་བདག་འཛིན་གྱིས་བསྐྱེད་པའི་མངོན་ཞེན་གྱི་བརྟན་པར་ཆགས་པ་ཡིས་འཇིགས་པ་ཆེན་པོ་ལྟ་ཞོག།
འཇིགས་པའི་གནས་ཆུང་ངུ་འཁོར་གྱི་བག་ཚ་བའི་འཇིགས་(བཻ།)པའམ་ཚེར་དགེ། མ་སོགས་སམ། གྲིབ་(བཻ།)མ་ལ་ཡི་དྭགས་སུ་རྟོག་པས་བཏགས་པའི་འཇིགས་པའི་རྒྱུ་ལ་ཡང་འཇིགས་པ་ཆེན་པོ་སྐྱེ་བས། དགྲ་བོ་བཞིན་དུ་འཇིགས་པ་སྐྱེད་པར་བྱེད་པའི་ལུས་ཏེ། བདག་འདི་ལ་སེམས་ལྡན་སུ་ཞིག་དགྲ་བཞིན་དུ་སྡང་བར་མི་བྱེད་དེ། སྡང་བར་རིགས་སོ།། 
གཉིས་པ་ནི། བདག་གི་ལུས་གང་བཀྲེས་པ་བྲུ་བ་ཚ་བ་དང༌། སྐོམ་པ་བཏུང་བ་འདོད་པ་དང༌། སོགས་ཀྱི་སྒྲས་གྲང་བ་གོས་འདོད་པ་དང༌། འབྱུང་བ་འཁྲུགས་པའི་ནད་རྣམས་དེ་དག་གསོ་བ་སྟེ། ཕྱིར་བཅོས་པའི་ཆོ་ག་སྟེ། ཐབས་བཟའ་བཏུང་སྨན་དཔྱད་ལ་སོགས་པ་བྱེད་འདོད་པས་དེའི་དོན་དུ་བྱ་དང༌། ཉ་དང་། རི་དྭགས་དག་གསོད་པར་བྱེད་ཅིང་། ལ་ཆུ་འཕྲང་གསུམ་གྱི་ལམ་འགེགས་ལ་སྒུག་པ་སྟེ། གནས་ནས་གཞན་གྱི་རྫས་འཕྲོག་པར་བྱེད་པས། མཁས་པ་ཞེས་ཕྱི་མ་དང་སྦྲེལ་ལོ།། ཕོ་ངན་མགོན་པོ་དར་ལྟ་བུའི་གང་ཟག་གང་ཞིག་ཁེ་སྟེ། རྙེད་པ་དང་། རིམ་གྲོ་སྟེ། དམ་པར་བྱ་བའི་ཕྱིར་ཏེ། རྒྱུ་རུ་ཕ་དང་མ་ཡང་གསོན་ན་བདག་ལ་རྙེད་བཀུར་མི་ཡོང་བས་དེ་དག་གསོད་པར་བྱེད་ཅིང༌། དཀོན་མཆོག་གསུམ་གྱི་དཀོར་ཏེ། ནོར་བརྐུས་
ནས་ལས་རྔམས་ཅན་བསགས་པ་དེས་ན། སྐྱེ་བ་ཕྱི་མར་མནར་མེད་པའི་དམྱལ་བ་དང༌། དེས་མཚོན་ནས་དམྱལ་བ་གཞན་གྱིའམ། ཡང་ན། དཀོར་བརྐུ་བ་ནི། རབ་ཚར་སྐྱེ་བས་དེའི་མེས་སྲེག་པའི་དུཿ་ཁའི་རྒྱུར་འགྱུར་ན། ཉེས་པ་འདི་མཐོང་བ་ན་མཁས་པ་སྟེ། རིག་པ་དང་ལྡན་པ་སུ་ཞིག་ལུས་ཏེ། བདག་དེ་ལ་འདོད་པ་སྟེ། དགའ་ཞིང་སྲུང་བ་སྟེ། སྐྱོང་བ་དང་རྙེད་པས་མཆོད་པར་བྱེད་ཀྱི། བདག་འདི་ལ་མཁས་པ་སུ་ཞིག་དགྲ་བཞིན་དུ་ལྟ་བར་མི་བྱེད་དེ། བྱ་བར་རིགས་ཏེ། དུཿཁ་ཐམས་ཅད་ཀྱི་རྒྱུ་ཡིན་པའི་ཕྱིར། བརྙས་པར་མི་བྱེད་དེ། བརྙས་པར་བྱ་བར་རིགས་ཏེ། སྤྱོ་བའི་གནས་ཡིན་པའི་ཕྱིར་རོ།། 
གཉིས་པ་ལ། བདག་གཞན་ལ་བྱིན་པའི་དང་། གནོད་པའི་དང་། མཐོ་འདོད་ཀྱི་དང༌། བཀོལ་བའི་སྐྱོན་ཡོན་དང་བཞིའི་དང་པོ་ནི། དེ་ལྟར་རང་གི་ཉེས་པ་གཙོ་བོར་བརྗོད་ནས་བདག་གཞན་གྱི་སྐྱོན་ཡོན་སྤེལ་བར་བཤད་པ་ནི། དངོས་པོ་ཞིག་རྙེད་ནས་སློང་བ་འོངས་པ་ན། འདི་སྦྱིན་ནམ་རང་གིས་སྤྱད་ཅེས་སེམས་པའི་ཚེ་གལ་ཏེ་བྱིན་ན། དེའི་ཚེ་བདག་གིས་ཅི་སྤྲད་དེ། གཞན་གྱིས་དབང་བྱས་པའི་ཕྱིར་རོ།། ཞེས་བདག་གི་བདེ་བའི་དོན་བསྒྲུབ་པའི་ཕྱིར་དུ་སེམས་ཀྱིས་གཞན་ལ་མི་སྟེར་བར་འདོད་པ་རྣམས་འདྲེ་སྟེ། ཤ་ཟ་ཡི་དྭགས་ཀྱི་ཚུལ་ཡིན་ཏེ། སེར་སྣས་དེར་སྐྱེ་བའི་ཕྱིར་རོ།། གལ་ཏེ་བདག་གིས་སྤྱད་ན། གཞན་ལ་ཅི་བྱིན་ཞེས་རང་དོན་ལ་མི་ལྟོས་པར་གཞན་བདེ་བ་བསྒྲུབ་པའི་དོན་དུ་སེམས་པ་ནི། ལྷའི་རྒྱལ་པོའི་དབང་ཕྱུག་ཐོབ་པའི་རྒྱུའི་ཆོས་སོ།། 
གཉིས་པ་ནི། བདག་བདེ་བའི་ཕྱིར་ལུས་ངག་གིས་གཞན་ལ་གནོད་པ་བྱས་ན། དེའི་རྣམ་སྨིན་གྱིས་ཕྱི་མར་དམྱལ་བ་དང་། སོགས་ཀྱི་སྒྲས་ཡི་དྭགས་སོགས་ངན་འགྲོ་དུཿཁས་གདུང་བར་འགྱུར་རོ།། གཞན་བདེ་བའི་ཕྱིར་བདག་ལ་གནོད་པ་བྱས་ན། འཇིག་རྟེན་ལས་འདས་མ་འདས་ཀྱི་ཕུན་སུམ་ཚོགས་པ་ཐམས་ཅད་ཐོབ་བོ།། 
གསུམ་པ་ནི། ལུས་ངག་གི་ཕན་གནོད་དུ་མ་ཟད་སེམས་ཙམ་གྱིས་ཕན་གནོད་བྱེད་པའང་སྐྱོན་ཡོན་ཆེ་བར་བསྟན་པ་ནི། བདག་ཉིད་ལང་ཚོ་དང༌། གཟུགས་དང་། ནོར་ལ་སོགས་པའི་སྒོ་ནས་གཞན་པས་མཐོ་བ་སྟེ། མཆོག་ཏུ་འདོད་པའི་མངོན་པའི་ང་རྒྱལ་དེས་ཕྱི་མར་ངན་འགྲོ་དང་། རིགས་ངན་པ་དང༌། བླང་དོར་མ་ཤེས་པའི་གླེན་པར་འགྱུར་རོ།། ཕུན་སུམ་ཚོགས་པས་མཐོ་བར་འདོད་པ་དེ་ཉིད་གང་ཟག་གཞན་ལ་སྤོ་བར་བྱས་ན། སྔར་ལས་ལྡོག་ནས་བདེ་འགྲོར་སྐྱེ་སྟེ། གཞན་གྱི་དམ་པར་བྱེད་པའི་རིམ་གྲོ་ཐོབ་པར་འགྱུར་རོ།། 
བཞི་པ་ནི། ངག་ཙམ་གྱིས་བསྐུལ་བའི་སྐྱོན་ཡོན་ནི། བདག་གི་དོན་དུ་གཞན་ལ་བཀའ་བསྒོས་ཏེ་གཡོག་ཏུ་བཀོལ་ན་ཡང་བྲན་དང་། སོགས་ཀྱི་སྒྲས་མི་སྡུག་པར་སྐྱེས་པའི་དུཿཁ་མྱོང་བར་འགྱུར་རོ།། གཞན་གྱི་དོན་དུ་བདག་གིས་དེའི་བཀའ་བཞིན་བྱས་ནས་སྤྱད་ན། རྗེ་དཔོན་ཉིད་དང་། སོགས་ཀྱི་སྒྲས་རིགས་དང་གཟུགས་བཟང་པོའི་བདེ་བ་མྱོང་བར་འགྱུར་རོ།། 
གསུམ་པ་ནི། མདོར་ན། འཇིག་རྟེན་ན་བདེ་བ་གང་ཇི་སྙེད་ཅིག་ཡོད་པ་དེ་ཀུན་ཏེ། ཐམས་ཅད་གཞན་བདེ་བ་འདོད་པ་ལས་བྱུང་ཞིང་། འཇིག་རྟེན་དུཿཁ་གང་ཇི་སྙེད་ཅིག་ཡོད་པ་དེ་ཀུན་རང་བདེ་བ་འདོད་ནས་བྱ་བ་མ་ཡིན་པ་ལ་ཞུགས་པས་འབྱུང་ངོ༌།། དེ་ཉིད་དཔེའི་སྒོ་ནས་བསྡུས་ཏེ་སྟོན་པ་ནི། དེའི་ཤེས་བྱེད་མང་དུ་སྟེ། རྒྱས་པར་བཤད་པ་ལྟ་ཅི་ཞིག་དགོས་ཏེ། བྱིས་པ་སོ་སོའི་སྐྱེ་བོ་རང་དོན་འབའ་ཞིག་བྱེད་པ་ལ་ཞུགས་པ་དང་། ཐུབ་པ་སྟེ། སངས་རྒྱས་ཐུགས་རྗེས་གཞན་དབང་དུ་གྱུར་པ་གཞན་དོན་འབའ་ཞིག་མཛད་པ་འདི་གཉིས་ཀྱི་ཡོན་ཏན་གྱི་ཁྱད་པར་ལ་ལྟོས་ལ་བདག་གཞན་
བརྗེ་བ་ལ་འབོད་ཅིག།
༢. བདག་གཞན་མ་བརྗེས་པའི་ཉེས་དམིགས་བསྟན་པ།
གཉིས་པ་ལ། བདག་གཞན་མ་བརྗེས་ན། དོན་གཉིས་མི་འགྲུབ་པར་དཔེས་བསྟན། དེ་ལྟར་ཤེས་ཀྱང་མི་བརྗེ་བ་རྨོངས་པའི་མཐུར་བསྟན། དེས་ན་རྨོངས་པའི་རྒྱུ་བདག་འཛིན་དོར་བ་གདམས་པ་དང་གསུམ་གྱི་དང་པོ་ནི། བདག་གཞན་བརྗེ་བ་སངས་རྒྱས་ཀྱི་ལམ་ཡིན་ཡང་འཁོར་བའི་བདེ་བ་སྒྲུབ་པ་ལ་མི་དགོས་སོ་ཞེ་ན། བདག་གི་བདེ་བ་དང་གཞན་གྱི་དུཿཁ་དག་བདག་གི་བདེ་བ་གཞན་ལ་གཏོང་བ་དང་། གཞན་གྱི་དུཿཁ་བདག་གིས་ལེན་པའི་ཚུལ་གྱི་ཡང་དག་པར་བརྗེ་བར་མ་བྱས་ན། སངས་རྒྱས་ཉིད་དུ་མི་འགྲུབ་ལ། དེར་མ་ཟད་འཁོར་བ་ན་ཡང་ལྷ་མིའི་བདེ་བ་ག་ལ་ཡོད་དེ། མེད་དོ།། འཇིག་རྟེན་ཕ་རོལ་གྱི་བདེ་འབྲས་བདག་གཞན་བརྗེས་པ་མེད་ན་མི་འགྲུབ་པ་ནི། ཤིན་ཏུ་ལྐོག་ཏུ་གྱུར་པའི་ཕྱིར་ཕར་ཞོག་གི། སྐྱེ་བ་འདིའི་དོན་ཡང་མི་
འགྲུབ་སྟེ། དཔེར་ན། ལས་ཀྱི་འབྲས་བུ་ལེན་པའི་བྲན་གཡོག་བསྐོས་པའི་ལས་མི་བྱེད་པ་དང་། རྗེ་དཔོན་ལས་བྱས་པའི་རྔན་པ་སྟེ། གླ་ལྟོ་མི་སྟེར་ན། ལས་མ་བྱས་པས་གླ་མ་བྱིན། གླ་མ་བྱིན་པས་ལས་མ་བྱས་པས་གཉི་གའི་ཚེ་འདིའི་དོན་ཡང་འགྲུབ་པར་མ་གྱུར་རོ།། ཡང་གི་སྒྲས་མ་མཐོང་བ་ལྟ་ཅི་སྨོས་སོ།། 
གཉིས་པ་ནི། མཐོང་བ་ཚེ་འདི་དང་མ་མཐོང་བ་ཚེ་ཕྱི་མར་བདེ་བའི་དགའ་སྟོན་འགྲུབ་པའི་རྒྱུ་ཕུན་སུམ་ཚོགས་པས་བདེ་ཞིང་སྐྱིད་པའམ། རྒྱ་དཔེ་དང་འགྲེལ་པར་ཕན་ཚུན་བདེ་སྐྱེད་ཅེས་ཏེ། ཕན་ཚུན་ཏེ། གཅིག་གི་གཅིག་ལ་བདེ་བ་སྐྱེད་པར་ཤེས་བཞིན་དུ་ཡོངས་སུ་བོར་ནས་གཞན་དང་གཞན་ལ་ཕན་ཚུན་དུ་མི་འདོད་པའི་དུཿཁ་བྱས་པའི་རྒྱུས་དམྱལ་བ་ལ་སོགས་པའི་དུཿཁ་མི་བཟད་པ་སྟེ། འཇིགས་སུ་རུང་བ་ལེན་པ་སྟེ། འཛིན་པ་ནི། བླང་དོར་ལ་ཤིན་ཏུ་རྨོངས་པའོ།། ཞེས་སྨད་པའམ། ཡང་ན།རྨོངས་པའི་ཕྱིར་ཕྱིན་ཅི་ལོག་ལ་འཇུག་གོ། ཞེས་གཏན་ཚིགས་སུ་སྦྱར་ནས་རྨོངས་པ་དུཿ་ཁའི་རྒྱུའི་གཙོ་བོར་བསྟན་ནོ།། 
གསུམ་པ་ནི། འཇིག་རྟེན་དག་ན་ཕྱི་ནང་གི་ཉེ་བར་འཚེ་བ་ཡིད་མི་བདེའི་གནོད་ལུས་ཀྱི་དུཿཁ་དང་དུཿཁའི་རྒྱུའི་འཇིགས་པ་གང་ཇི་སྙེད་ཡོད་པར་
གྱུར་པ་དེ་ཀུན་རྒྱུ་བདག་མེད་ལ་བདག་ཏུ་རྨོངས་པའི་བདག་ཏུ་འཛིན་པ་ལས་པ་གང་ཡོད་པ་དང་། བྱུང་བས་ན་དུཿཁ་ཐམས་ཅད་ཀྱི་རྒྱུ་འདྲེ་ཆེན་ཏེ། བདག་ཅེས་ཡོངས་སུ་བཟུང་བ་དེས་ཀོ་བདག་ལ་ཅི་ཞིག་བྱ་སྟེ། དགོས་པ་ཅུང་ཟད་ཀྱང་མེད་དོ།། དེས་བདག་དུ་འཛིན་པ་ནི། དུཿཁ་ཐམས་ཅད་ཀྱི་རྒྱུ་ཡིན་ལ། བདག་འཛིན་མ་གཏོགས་པའི་བདག་མེད་པས་བདག་འཛིན་ཡོངས་སུ་དོར་བ་ཉིད་བདག་དོར་བ་ཡིན་ནོ།། འོ་ན་བྱ་དང་། རི་དྭགས་ཀྱང་མདའ་རྡོ་འཕངས་ན་འབྲོས་པའི་ཕྱིར་བདག་འཛིན་ཡོད་ལ། བདག་འཛིན་ཤེས་པ་ཡིན་པས་ཤེས་པ་ཡོད་ན། ཤེས་བྱའང་ཡོད་པའི་ཕྱིར་བདག་ཡོད་དོ་སྙམ་ན། བདག་འཛིན་རྟོག་པ་འཁྲུལ་པ་ཡིན་པས་ཡུལ་མེད་ཀྱང་འབྱུང་སྟེ། བྲན་རྒྱལ་པོར་རྟོག་པ་བཞིན་ནོ།། དེས་ན་བདག་འཛིན་དོར་བའི་སྒོ་ནས་བདག་ཉིད་ཡོངས་སུ་མ་བཏང་སྟེ། མ་སྤངས་ན། དུཿཁ་སྤང་བར་མི་ནུས་ཏེ། དེའི་རྒྱུ་མ་སྤངས་པའི་ཕྱིར། ཇི་ལྟར་ཏེ། དཔེར་ན། ལག་ཏུ་བཟུང་བའི་མེ་ནི་མ་བཏང་སྟེ། ཡོངས་སུ་མ་སྤངས་ན། སྲེག་པའི་དུཿཁ་སྤོང་བར་མི་ནུས་པ་བཞིན་ནོ།། 
༣. ཇི་ལྟར་བརྗེ་བའི་ཚུལ།
གསུམ་པ་ལ། བདག་གཞན་བརྗེ་བར་གདམས་པ་དང་། བརྗེས་པའི་བྱ་བ་ལ་གདམས་པ་གཉིས་ཀྱི་དང་པོ་ནི། དེ་ལྟར་ལུང་རིགས་(དགེ།)ཀྱིས་བདག་གཞན་བརྗེ་དགོས་པར་བསྒྲུབས་ནས་རང་གི་གཉེན་པོའི་ཡིད་བརྟན་པར་བྱ་བའི་ཕྱིར་བརྗེ་བར་བསྐུལ་བ་ནི། བདག་འཛིན་ནི། རང་གཞན་གྱི་དུཿཁ་ཐམས་ཅད་སྐྱེད་བྱེད་ཡིན་པ་དེ་ལྟས་ཏེ། དེའི་ཕྱིར་བདག་གི་གནོད་པ་སྟེ། དུཿཁ་ཞི་ཁར་བྱ་བའི་དོན་དང༌། གཞན་གྱི་དུཿཁ་ཞི་བར་བྱ་བའི་ཕྱིར་གང་ལ་བདག་ཏུ་གཟུང་བར་བྱ་བའི་རྟེན་བདག་ཉིད་གཞན་སེམས་ཅན་ཐམས་ཅད་ལ་གཏང་བ་སྟེ། དབུལ་བར་བྱའོ།། དེས་བདག་འཛིན་ལྡོག། བསོད་ནམས་ཀྱི་ཚོགས་འཕེལ། དུས་ཐོག་མེད་ནས་སེམས་ཅན་ལ་གནོད་པ་བྱས་པའི་སྡིག་པའང་མཛད་དོ།། སེམས་ཅན་གཞན་རྣམས་བདག་བཞིན་དུ་བདག་གོ།སྙམ་དུ་བཟུང་ལ་སྔར་བདག་རྙིང་པ་ལ་ངལ་འབད་ཀྱི་སྒོ་ནས་ཕན་བདེ་བསྒྲུབས་པ་བཞིན་དུ་བསྒྲུབ། སྔར་གཞན་ལ་ཇི་ལྟར་བྱས་པ་བཞིན་དུ་བདག་རྙིང་པ་བྱའོ།། འོ་ན་སྔར་བདག་མེད་ལ་བདག་ཏུ་འཛིན་པ་འཁྲུལ་པ་བཞིན་དུ་གཞན་ལ་བདག་དུ་འཛིན་པའང་འཁྲུལ་བས་བརྗེས་ཀྱང་འབྲས་བུ་ལ་ཁྱད་མེད་དོ།། སྙམ་ན། འཁྲུལ་བར་ཁྱད་པར་མེད་ཀྱང་འབྲས་བུ་ལ་ཁྱད་པར་ཡོད་པ་མི་འགལ་ཏེ། ཐོ་ཡོར་ལ་དགྲར་ཤེས་པའི་འཇིགས་སྐག་གཉེན་དུ་ཤེས་པས་སེལ་ནུས་པ་བཞིན་ནོ།། 
གཉིས་པ་ནི། དེ་ལྟར་མཐར་ཐུག་པའི་བསམ་པས་བདག་གཞན་བརྗེ་བར་བསྐུལ་ནས་རང་གི་གཉེན་པོའི་སེམས་བརྗེས་པའི་བྱ་བ་སྒྲུབ་པ་ལ་བསྐུལ་བའི་ཕྱིར་གཅེས་པའི་བུ་ལ་སློབ་པ་བཞིན་དུ་ཀྱེ་ཡིད་ཁྱོད་ཐེ་ཚོམ་དང་ཕྱིན་ཅི་ལོག་མེད་པར་ངེས་པར་བདག་གཞན་གྱི་དབང་དུ་གྱུར་པ་སྟེ། གཞན་ལ་ཕུལ་བས་གཞན་གྱི་ཡིན་པའམ། གཞན་ཁོ་ན་ཡིན་ནོ།། ཞེས་ཤེས་པར་གྱིས་ལ་ད་ནི་སྟེ། དུས་འདི་ནས་བཟུང་ནས་ཁྱོད་ཀྱིས་སེམས་ཅན་ཀུན་གྱི་དོན་ཏེ།དགོས་པ་སྒྲུབ་པ་མ་གཏོགས་པར། གཞན་ཏེ། བདག་རྙིང་པའི་དགོས་པ་སྒྲུབ་པར་མི་བསམ་མོ།། གལ་ཏེ་ཞར་ལ་རང་གི་དགོས་པའང་བསྒྲུབ་པར་བྱའོ།། སྙམ་ན། ཁྱོད་ཀྱིས་བདག་གཞན་བརྗེས་པས་གཞན་དེ་དབང་བའི་མིག་དང་། སོགས་ཀྱི་སྒྲས་རྣ་བ་ལ་སོགས་པ་ཡིས་རང་གི་དོན་དུ་སྒྲུབ་པ་ནི། རྒྱ་དཔེར་ལྟ་སོགས་ཞེས་པས། གཟུགས་ལ་ལྟ་བ་དང་། སོགས་ཀྱི་སྒྲས་སྒྲ་ཉན་པ་ལ་སོགས་པ་བྱ་བར་རིགས་པ་མ་ཡིན་ཏེ་བྱས་ན་ཡིད་དུ་འོང་མི་འོང་ལས་ཆགས་སྡང་སྐྱེ་བའི་ཕྱིར་གཞན་དེའི་དོན་ཏེ་དེ་དབང་བའི་མིག་ལ་སོགས་པ་ཡིས་གཞན་དེ་ལ་ལོག་པར་བྱ་བ་མི་རིགས་ཏེ། འདི་རྒྱ་དཔེ་དང་འགྲེལ་པ་དག་ལས། གཞན་དབང་ལག་པ་སོགས་རྣམས་ཀྱིས་རང་གི་དོན་ནི་གཡོ་མི་རིགས། ཞེས་ཏེ། གཞན་གྱི་དབང་དུ་གྱུར་པའི་ལག་པ་དང་། སོགས་ཀྱི་སྒྲས་རྐང་པ་ལ་སོགས་པས་རང་གི་དོན་དུ་གཡོ་བའི་བྱ་བ་མི་རིགས་ཏེ། ནི་སྟེ། གང་གི་ཕྱིར་ན། གཞན་དབང་བའི་ཕྱིར་དང་དེ་ལས་མི་དགེ་བ་འབྱུང་བའི་ཕྱིར་རོ།། འོ་ན། བདག་གཞན་བརྗེ་བ་དེ། ལུས་སེམས་གང་བརྗེ་ན། མ་བརྗེས་པའི་དེ་མི་སྲུང་བར་འགྱུར་ལ། གཉི་ག་བརྗེ་ན། གཞན་ཁོང་རང་གི་མིག་
གིས་ཁོ་རང་གི་དོན་བསྒྲུབས་པར་སོང་བས་ཚིགས་བཅད་འདི་མི་མཐད་དོ་ཞེ་ན། བི་བྷཱུ་ཏིས། ལུས་བརྗེ་ཞེས་བཤད་ཀྱང་། ལུས་བེམ་པོ་ལ་དགོངས་པ་མིན་གྱི། གང་ལ་བདག་ཏུ་བསམ་པའི་རྟེན་ལུས་སེམས་ཐམས་ཅད་གཞན་དུ་འཇོག་པ་ཡིན་ལ། ཡིད་ཁྱོད་རང་གི་ཞེས་པ་ནི། བདག་ཏུ་ཞེན་བྱའི་ཡིད་དེ་ལས་ཐ་དད་པ་དེ་སྤོང་བྱེད་ཀྱི་གཉེན་པོའི་ཡིད་ལ་གདམས་པས་སྐྱོན་མེད་དོ།། ཁྱོད་གཞན་དབང་དུ་གྱུར་པས་ཁྱེད་ཀྱི་ངེས་པ་དེས་ན་སེམས་ཅན་གཞན་གྱི་དབང་དུ་བྱས་ནས་དེའི་དོན་གཙོ་བོར་བྱ་སྟེ། བདག་རྙིང་པའི་ལུས་ལ་བདེ་བའི་ཡོ་བྱད་མཐའ་དག་སྡུད་པས་ཇི་དང་ཇི་ཞེས་ཟློས་སྒྲས་གསུངས་ཏེ། མཐོང་ཞིང་རྟོགས་པ་དེ་དང་དེ་ཐམས་ཅད་རང་རྙིང་པའི་ལུས་ལ་འཕྲོག་ཅིང་ཕྲལ་ནས་གཞན་དག་བདག་ཏུ་བྱས་པ་འདི་ལ་ཕན་ཞིང་འདོད་པའི་དངོས་པོར་སྦྱོར་ཅིང་སྦྱོར་ཅིག།




༤ . བརྗེས་ནས་ཇི་ལྟར་སྒྲུབ་པའི་ཚུལ།
༡. བསམ་པས་སྒྲུབ་པའི་ཚུལ།
བཞི་པ་ལ། བསམ་པས་དང༌། སྦྱོར་བས་སྒྲུབ་པའི་ཚུལ་གཉིས་ཀྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། བྱིས་པ་རྣམས་རང་བས་མཐོ་བ་ལ་ཕྲག་དོག། མཉམ་པ་ལ་འགྲན་སེམས། དམའ་བ་ལ་ང་རྒྱལ་འཆང་བས་ཉེས་པ་དུ་མ་སྐྱེ་བར་འགྱུར་བས་དེ་རྣམ་བྱང་གི་རྒྱུ་རུ་བསྒྱུར་བའི་ཕྱིར་བྱང་སེམས་རང་བས་དམན་པ་དང་། སོགས་ཀྱི་སྒྲས་བསྡུས་པ་མཉམ་པ་དང༌། མཐོ་བ་བདག་ཏུ་བྱས་པ་དང་བྱང་ལ༌བདག༌གཞན༌ཉིད༌དུ༌བྱས་ནས་རྣམ་རྟོག་སྟེ། ཐེ་ཚོམ་མེད་པའི་སེམས་ཀྱིས་སུ་མཐོ་བ་ལ་ཕྲག་དོག་དང་། དང་གི་སྒྲས་མཉམ་པ་ལ་འགྲན་སེམས་དང་། དམའ་བ་ལ་ང་རྒྱལ་བསྒོམ་པར་བྱའོ།། 
གཉིས་པ་ལ། དམའ་བ་བདག་ཏུ་བཟུང་ནས་ཕྲག་དོག་དང་། མཉམ་པ་བདག་ཏུ་བཟུང་ནས་འགྲན་སེམས་དང༌། མཐོ་བ་བདག་ཏུ་བཟུང་ནས་ང་རྒྱལ་སྒོམ་པ་དང་། སྐྱོན་ཡོན་གྱི་སྒོ་ནས་དེ་རྣམས་ངེས་པར་སྒོམ་དགོས་པར་གདམས་པ་དང་བཞིའི་དང་པོ་ལ། འཇིག་རྟེན་གྱི་ཆོས་ལ་དང༌། ཡོན་ཏན་གྱི་ཆོས་ལ་ཕྲག་དོག་སྒོམ་པ་གཉིས་ཀྱི་དང་པོ་ནི། བྱང་སེམས་དེ་ཚུལ་ཁྲིམས་དང་ཡོན་ཏན་ལ་སོགས་པས་མཐོ་བར་མཐོང་། བདག་གསར་པ་དེ་དམའ་བར་མཐོང་ནས་དེ་ལ་ཕྲག་དོག་སྒོམ་པ་སྟེ། འདི་ནས་བདག་གཞན་བརྗེས་ནས་གཞན་ལ་བདག་ཅེས་བཏགས་པར་ཤེས་པར་བྱའོ།། བྱང་སེམས་
འདི་ནི། སྐྱེ་བོས་བཀུར་བར་བྱས་ལ་བདག་ནི་བཀུར་བ་མིན། བྱང་སེམས་འདིས་རྙེད་པ་ཐོབ་པ་བཞིན་བདག་གིས་མ་རྙེད་ཅིང་འདི་ནི་ཡོན་ཏན་བསྒྲགས་པའི་སྒོ་ནས་བསྟོད་པ་བྱས་ལ་བདག་ནི། དམན་པའི་སྒོ་ནས་སྨོད་ཅིང་། བདག་ནི་དུཿཁ་ལ། བདག་ནི་དམན་པའི་ལས་ཁུར་ཁྱེར་བ་ལ་སོགས་པ་རྣམས་བྱེད་པ་དང་།འདི་ནི་སེམས་ཁྲལ་མེད་པས་བདེ་བ་ཉིད་དུ་གནས་སོ་ཞེས་གྲགས་ན། འདི་ནི་ཤིན་ཏུ་མི་བཟོད་དོ།། 
གཉིས་པ་ལ། བདག་ལའང་ཡོན་ཏན་ཡོད་པར་བསྟན་པ་དང་། དེ་ལ་ཡོན་ཏན་མེད་པར་སྒྲུབ་པ་གཉིས་ཀྱི་དང་པོ་ནི། བྱང་སེམས་འདི་ནི་འཇིག་རྟེན་ལ་ཆེན་པོར་གྲགས་ལ། བདག་བསོད་ནམས་ཀྱིས་དམན་ཡོན་ཏན་མེད་པར་གྲགས་ཏེ། ཆེ་བ་ནི། གོམས་པས་རྙེད་དཀའ་བ་མ་ཡིན་ཏེ་གོང་མ་གོང་མ་ལ་ལྟོས་ན་ཁྱེད་ཀྱང་ཆེ་བ་མིན་ཏེ། ཚུར་མཐོང་ཐམས་ཅད་དམན་པའི་ཕྱིར་རོ།། བདག་ལ་ཡོན་ཏན་མེད་པས་ཁྱོད་ལ་ཅི་ཞིག་བྱ་སྟེ། ཅི་གོད། ཁྱོད་རང་ཡོན་ཏན་དང་ལྡན་པས་ཆོག་མོད་ཅེས་བཻ་རོ་ཙ་ནའོ།། ཡང་ན། བདག་ལ་ཡོན་ཏན་མེད་པས་ཅི་ཞིག་བྱ་སྟེ། དགོས་པ་མེད་པས་ཡོན་ཏན་དང་ལྡན་པ་ཉིད་དུ་བྱའོ།། ཡོན་ཏན་གྱི་ཆ་ཤས་མེད་པར་ཡང་མ་གྲུབ་སྟེ། ཡོན་ཏན་ཡེ་མེད་པའི་སེམས་ཅན་མི་སྲིད་པའི་ཕྱིར། བདག་ཅག་ཀུན་ཀྱང་ཡོན་ཏན་དང་ལྡན་པ་ཡིན་ཏེ།རང་བཞིན་གྱིས་གནས་པའི་ཡོན་ཏན་ཚང་བའི་ཕྱིར་རོ།། གཞན་ཡང་། མཐོ་དམན་ལྟོས་པས་བཞག་པ་ཡིན་ཏེ། གཞན་གང་ཞིག་ལ་ལྟོས་པས་བྱང་སེམས་འདི་དམན་པའི་སྐབས་དེ་ཡོད་ཅིང་། དམན་པ་གང་ཞིག་ལ་ལྟོས་པས་བདག་མཆོག་ཡིན་པའི་སྐབས་དེ་ཡང་ཡོད་པའི་ཕྱིར་བདག་ཀུན་ལས་དམན་པར་མ་གྲུབ་བོ།། དེ་ལྟར་ན་ཡང་ཁྱོད་ཚུལ་ཁྲིམས་འཆལ་བ་དང་། འཇིག་ལྟ་སོགས་ལྟ་བ་ལྔ་དང༌། སོགས་ཀྱི་སྒྲས་སྤྱོད་པ་དང་། འཚོ་བས་རྒུད་པས་དམན་ནོ།། ཞེ་ན། དེ་ཐམས་ཅད་ཉོན་མོངས་པའི་སྟོབས་ཏེ་ནུས་པས་བྱུང་བས་ཉོན་མོངས་པའི་སྐྱོན་ཡིན་གྱི། བདག་གི་འདོད་པའི་
དབང་གིས་བྱུང་བའི་སྐྱོན་མ་ཡིན་ནོ།། 
གཉིས་པ་ནི། གལ་ཏེ་ཁྱོད་ཡོན་ཏན་ཅན་སྙིང་རྗེ་ཅན་ཡིན་ན། གང་དང་གང་དུ་ཇི་ལྟར་གསོ་བར་ནུས་པ་བཞིན་དུ་ཉོན་མོངས་པའི་ནད་ཀྱིས་བཏབ་པ་བདག་ནི་གསོ་བར་བྱ་དགོས་ཏེ། བདག་ལ་ཕན་པ་སྒྲུབ་པའི་བློ་ཡོད་པའི་ཕྱིར་རོ།། གལ་ཏེ་ཁྱེད་བདག་གསོ་ན་བརྟུལ་ཞུགས་དང་དཀའ་ཐུབ་ཀྱི་གནོད་པ་དང༌། འང་གི་སྒྲས་ན་ཚའང་བདག་གིས་ཅི་ནུས་སུ་བསྲན་ཏེ་དང་དུ་བླང་བར་བྱའོ།། ཁྱོད་གསོ་བའི་ནུས་མེད་ཅིང་སྐྱོན་ཅན་ཡིན་པས་མི་གསོ་ཞེ་ན། འོན་ཏེ་ཁྱོད་ལ་ནུས་པ་མེད་པས་བདག་གསོ་བྱ་མིན་ན། ཁྱོད་མཐོ། བདག་འདིར་དམའོ་ཞེས་ཅིའི་ཕྱིར་བདག་ལ་བརྙས་པ་སྟེ། རྔན་ཅན་བྱེད་དེ། བྱེད་པར་མི་རིགས་སོ།། ཁྱོད་གསོ་མི་ནུས་ཀྱང་ཡོན་ཏན་གཞན་གྱིས་ལྷག་ཅེ་ན། བདག་གསོ་མི་ནུས་ན། བདག་ལ་བྱུང་སེམས་དེའི་ཡོན་ཏན་གྱིས་ཅི་ཞིག་བྱ་སྟེ་དགོས་པ་མེད་དེ། ཁོ་རང་ལ་ཕན་པ་མ་གཏོགས་པ་བདག་ལ་འདིའི་ཡོན་ཏན་ཅན་ཏེ། ཡོན་ཏན་དང་ལྡན་པས་མི་ཕན་པར་འདུག་པའི་ཕྱིར་རོ།། དེ་ཁོ་སྙིང་རྗེ་ཆེ་བས་གཞན་ལའང་ཕན་ནོ།། ཞེ་ན། སྙིང་རྗེ་ཆེ་ན། གཞན་ལ་ཕན་འདོགས་པ་ཡིན་པ་ལ། དེ་ཁོ་ལ་མ་མཐོང་སྟེ། སྡིག་པ་དེ་ངན་འགྲོར་ངེས་པའི་ཕྱིར། ངན་འགྲོ་སྦྲུལ་དང་། གཅན་གཟན་གདུག་པ་དང་འདྲ་བའི་(བཻ།)ཁར་གནས་པའམ། ཡང་ན། ངན་འགྲོ་སྟེ། དམན་པའམ། མཁོ་བའི་ཡོ་བྱད་དང་བྲལ་བའི་འགྲོ་བ་སྟེ། སྐྱེ་བོ་ལ་སྙིང་རྗེས་དུཿཁ་དང་ བྲལ་བར་བྱེད་དགོས་པ་ལ་མི་བྱེད་ཅིང་མེད་པར་མ་ཟད། ཕྱིར་ལ་སྟེ། གཞན་དུ་ཡོན་ཏན་ལྷག་པ་ཡིན་ནོ།། ཞེས་པའི་རློམ་པ་ཡིས་མཁས་པ་དག་ལས་རྒྱལ་བར་བྱ་བའི་ཕྱིར་བསྔོ་བར་འདོད་པ་ནི། སྙིང་རྗེ་ཅན་དུ་འགལ་ལོ།། 


གཉིས་པ་ནི། བདག་དང་ལྷན་ཅིག་ཡོན་ཏན་ལ་སོགས་པ་མཉམ་པ་ལ་བལྟས་ནས་ཡོན་ཏན་ལ་སོགས་པ་གང་གིས་རང་ནི་ལྷག་པར་བྱ་བའི་ཕྱིར་བདག་རྙེད་པ་དང༌། བཀུར་སྟི་ནི། འདི་ལ་འཕྲོག་ནས་ཀྱང་སྒྲུབ་ཅིང་མི་སྟེར་ན། རྩོད་པ་དང་། མཚང་འདྲུ་བ་ལ་སོགས་པས་ཀྱང་ངེས་པར་བསྒྲུབ་པར་བྱའོ།། ཀྱང་ནི། སྲིད་ན་ཞེས་པའམ། རྩོད་པ་མེད་པར་མ་ཟད་ཅེས་པའོ།། ཅི་ནས་ཀྱང་བདག་གི་ཡོན་ཏན་ནི་འཇིག་རྟེན་ཀུན་ལའང་གསལ་བར་འགྱུར་བར་བྱ་སྟེ། འང་ནི་བརྟག་པ་གཟུང་བའི་ཚིག་གོ། དེར་མ་ཟད། གཞན་ཡང་འདི་ཡི་ཡོན་ཏན་གང་ཟག་སུས་ཀྱང་ཐོབ་པར་མི་འགྱུར་བར་ཡང་བྱ་ལ། བདག་གི་སྐྱོན་ཇི་ལྟར་ཡོད་པ་ཡང་སྦ་བར་བྱ་ཞིང་། དེ་ལྟར་བྱས་པས་བདག་ནི་འཇིག་རྟེན་གྱིས་མཆོད་པར་འགྱུར་ཞིང་འདི་ལ་མཆོད་པར་འགྱུར་བ་མིན་ནོ།། དེས་ཀྱང་བདག་དེང་སྟེ། དེ་རིང་ནས་རྙེད་པ་ལེགས་པར་རྙེད་ཅིང་འདིས་མ་རྙེད་ལ། བདག་ནི་གུས་པས་བཀུར་བར་འགྱུར་གྱི་འདི་ལ་ནི་མིན་ནོ།། འདི་ནི་རྙེད་པ་འདོད་བཞིན་དུ་རྙེད་བཀུར་ཉམས་ཤིང་བརླག་པའི་མ་རུངས་པར་བྱས་པ་ལ་བདག་གི་དགའ་བའི་མིག་དང་ལྡན་པའི་གདོང་པས་དགའ་བའི་སེམས་ཀྱིས་ཡུན་རིང་དུ་དགའ་བས་བལྟའོ།། འདི་ནི་འགྲོ་བ་ཀུན་གྱིས་དེའི་ཉེས་པ་བརྗོད་པས་བཞད་གད་དུ་བྱེད་པ་དང༌། ཕན་ཚུན་
ཏེ། ཕྱོགས་དེ་དང་དེ་ཐམས་ཅད་དུ་སྨོད་པ་སྟེ། མཚང་འདྲུ་བ་དག་ཏུ་བྱས་ལ་དེ་ལའང་དགའ་བས་བལྟ་བར་བྱའོ།། 
གསུམ་པ་ལ། འགྲན་མ་ཚུགས་པས་ལྷག་པའི་ང་རྒྱལ་བསྒོམ། འགྲན་ནུས་པའི་རྒྱུ་རྙེད་པ་བྱུང་ན་དབྲོག །དེ་ལྟར་བྱེད་པའི་རྒྱུ་མཚན་དང་གསུམ་གྱི་དང་པོ་ནི། ཧི་སྟེ། གང་གི་ཕྱིར་སྤྱོ་བའི་གནས་སུ་གྱུར་པའི་ཉོན་མོངས་པ་བྱང་སེམས་འདི་ཡང་བདག་དང་ལྷན་ཅིག་ཏུ་འགྲན་པ་སྟེ། མཉམ་པོར་སེམས་སོ།། ཞེས་གྲག་ཅེས་པ་མི་འདོད་ཅིང་མི་རིགས་ཏེ། བྱང་སེམས་འདི་བདག་དང་བསྟན་བཅོས་ལ་སོགས་པའི་ཐོས་པ་དང་། བློ་རབ་ཏུ་གྱུར་པའི་ཤེས་རབ་དང་། རིགས་དང་། གཟུགས་དང། ནོར་གྱིས་མཉམ་མམ་ཅི་སྟེ། མཉམ་པ་མེད་དོ།། དེ་ལྟར་ཁོ་དང་མི་མཉམ་པར་སྐྱེ་བོ་རྣམས་ཀྱིས་བསྒྲགས་པས་ཀུན་ལ་གྲགས་པའི་བདག་གི་ཡོན་ཏན་ཕྱོགས་བཅུར་བསྒྲགས་པ༌ཐོས་ཤིང༌མཉམ༌་ནས་ལུས་༌ལ༌བ་སྤུ་ལྡང་ཞིང་ཡིད་རབ་ཏུ་དགའ་བ་སྐྱེ་བར་འགྱུར་བའི་བདེ་སྐྱིད་ཀྱི་དགའ་སྟོན་ལ་ཡོངས་སུ་སྤྱོད་དོ།། 
གཉིས་པ་ནི། ཅི་སྟེ་འདི་ཟིལ་གྱིས་མནན་ནས་རྙེད་པ་བཅད་པ་གལ་ཏེ་ཡང་འདི་ལ་རྙེད་པ་ཡོད་ཀྱང་བདག་གིས་འདིའི་སྤྱི་བོ་རྡོག་པས་མནན་ནས་རྙེད་པ་དེ་སྟོབས་ཀྱིས་བླང་བ་སྟེ། དབྲོག་པར་བྱའོ།། ཐམས་ཅད་འཕྲོག་ཅིང་གསོད་དམ་ཞེ་ན། གལ་ཏེ་ངའི་ཆོས་དང་མཐུན་པའི་བསྒོ་བའི་ལས་བྱེད་ན། སྲོག་འཛིན་པའི་འཚོ་བ་ཙམ་ཞིག་འདི་ལ་སྦྱིན་གྱི། གཞན་དུ་ན་མ་ཡིན་ནོ།། འདི་ནི་བདེ་བ་གང་ཡིན་པ་དེ་ལས་ཉམས་པ་སྟེ། བྲལ་བར་བྱ་ཞིང༌། དེར་མ་ཟད་བདག་གི་གནོད་པའི་དུཿཁའི་ཁུར་དེ་འདིའི་སྤྱི་བོར་རྟག་ཏུ་སྦྱར་ལ་གཞག་པར་བྱའོ།། 
གསུམ་པ་ནི། ཅིའི་ཕྱིར་ཁྱོད་འདི་ལ་ཞེ་སྡང་ཞེ་ན། སེམས་ཅན་འདིས་སྔོན་ཏེ། སྔར་ལན་གྲངས་བརྒྱ་ཕྲག་དུ་མའི་མཐར་འཁོར་བར་བསྲེགས་བཅད་བརྡེག་བསད་ཀྱིས་བདག་ལ་གནོད་པ་བྱས་པའི་ཕྱིར་རོ།། 
བཞི་པ་ནི། དེ་ལྟ་བུའི་དུཿཁ་དེ་མ་བཟོད་ནས་བརྒྱ་ལ་སེམས་ལྡོག་གིས་དོགས་ནས་ཐབས་སླ་བའི་རིམ་པས་འཇམ་ཕུགས་ཀྱིས་དེ་ལ་སྦྱར་བའི་ཕྱིར་འདི་ནས་བདག་གཞན་གྱི་སྒྲ་དྲང་པོས་ཡིད་ལ་གདམས་པ་ནི། ཡིད་ཁྱོད་འཁོར་བ་ཐོག་མེད་ནས་བསྐལ་པ་གྲངས་མེད་པ་སྟེ། གཞལ་དུ་མེད་པ་འདས་པར་གྱུར་གྱི་བར་དུ་རང་གི་དོན་བྱེད་པའམ། ཤེས་པར་འདོད་པ་ལ་གོམས་པས་ངལ་བ་ཆེན་པོ་དེ་ལྟ་བུས་འབད་ནས་ཁྱོད་ཀྱིས་དུས་ཡུན་རིང་པོར་མྱོང་བར་འགྱུར་བའི་དུ་ཁ་འབའ་ཞིག་བསྒྲུབས་ཀྱི། དོན་ཅུང་ཟད་ཀྱང་མ་ཐོབ་བོ།། དེ་ལྟར་ཏེ། དེའི་བཀའ་ཚིག་འཇམ་པོས་གདམས་པ་ལྟར། ངེས་པར་ཏེ། མ་དཔྱད་པར་རང་གི་དོན་ལ་འཇུག་པ་བཞིན་དུ་གཞན་གྱི་དོན་ལ་འཇུག་པར་གྱིས་ཤིག། ཅེས་བཻ་རོ་ཙ་ནའོ།། རྒྱ་དཔེ་དང་འགྲེལ་ཆེན་ལྟར་ན། དེ་ལྟར་བདག་གིས་གསོལ་འདེབས་པས།། འདི་ལའང་མ་དཔྱད་འཇུག་པར་གྱིས།། ཞེས་ཏེ། སྔར་བྱས་པ་ཀུན་ཟིན་མོད། ད་ཇི་ལྟར་བྱ་ཞེ་ན། སྔར་རང་གི་ལས་དེ་དང་དེ་ལ་ཞུགས་པ་དེ་ལྟར་བདག་བསྙེན་བཀུར་སྔོན་དུ་སོང་བའི་སྒོ་ནས་ཚིག་བརྗོད་པས་གསོལ་བ་འདེབས་པས། སྔར་རང་དོན་དུ་ལས་དེ་དང་དེ་ལ་ཞུགས་པ་དེ་ལྟར་བདག་གཞན་དུ་བརྗེ་བ་ལ་གོམས་པ་འདི་ལ་ཡང་འཇུག་པར་གྱིས་ཤིག། དེ་དཔྱད་ནས་འཇུག་གོ། ཞེ་ན། ཤིན་ཏུ་ལྐོག་གྱུར་གྱི་དོན་ལ་དཔྱད་པའི་ཡུལ་མ་ཡིན་པའི་ཕྱིར་མ་དཔྱད་པ་ཉིད་དུ་ཞུགས་ཤིག། བསྒྲུབ་བྱའི་དོན་གྱི་ཕན་ཡོན་མ་མཐོང་བར་མི་འཇུག་གོ། ཞེ་ན། ཐུབ་པའི་ བཀའ་ནི་མི་སླུ་བ་ཡང་དག་པ་ཡིན་པའི་ཕྱིར་བདག་གིས་ཚིག་གིས་ཞུགས་ནས་བདག་གཞན་བརྗེ་བའི་དོན་ཉམས་སུ་བླངས་ན་དེའི་ཡོན་ཏན་ཕྱིས་མཐོང་བར་འགྱུར་རོ།། བདག་གིས་ལས་འདི་སྔར་དུ་མར་བྱས་ཀྱང་ཕན་ཡོན་མ་རྟོགས་སོ་ཞེ་ན། ཁྱོད་རྫུན་མ་ཟེར། གལ་ཏེ་ཁྱོད་ཀྱིས་སྔ་སྟེ། སྔོན་གྱི་དུས་སུ་ལས་འདི་མ་བྱས། བྱས་པར་གྱུར་ན། དེའི་འབྲས་བུ་ཡང་འབྱུང་བས་སངས་རྒྱས་ཀྱི་སྤངས་རྟོགས་ཕུན་སུམ་ཚོགས་པའི་བདེ་བ་མྱོང་བ་མ་གཏོགས་པ་འདི་འདྲའི་གནས་སྐབས་ངན་པ་སྲིད་པ་སྟེ། འབྱུང་བར་མི་འགྱུར་ཏེ། ལས་མ་བྱས་པའི་འབྲས་བུ་མི་འབྱུང་བའི་ཕྱིར་རོ།། 
གསུམ་པ་ནི། གོམས་ན་འབྲས་བུ་ཆེན་པོ་འབྱུང་བ་དེ་ཁས་སྔར་བསྒྲུབས་པ་དེ་ལྟར་གཞན་ཕ་མ་དག་གི་ཁུ་བ་དང་ཁྲག་གི་ཐིགས་པ་ལ་ཁྱོད་ཀྱི་ངར་འཛིན་ཏེ། ངའོ་སྙམ་དུ་བྱས་པ་དེ་བཞིན་དུ་སྐྱེ་བོ་གཞན་གྱི་ལུས་ལའང་ངའོ།། སྙམ་དུ་གོམས་པར་གྱིས་ཤིག།




༢. སྦྱོར་བས་སྒྲུབ་པའི་ཚུལ།
གཉིས་པ་ལ། འབྲས་བུ་འདོད་པས་བྱ་བ་མི་སྐྱོ་བར་ཉམས་སུ་བླང་བར་གདམས། ཉམས་སུ་ལེན་པའི་ལུས་སེམས་དབང་དུ་བྱ་བ་གཉིས་ཀྱི་དང་པོ་ལ། བསྟན་བཤད་བསྡུ་གསུམ་གྱི་དང་པོ་ནི། སེམས་ཅན་གཞན་གྱི་རྟོག་ཆེན་ནི། ལེགས་པར་གསང་ནས་དེའི་དགོས་པ་སྒྲུབ་པར་བྱེད་པའི་མིང་སྟེ། དེ་ལྟ་བུར་བྱས་ནས་ནི་བདག་གི་ལུས་ལ་གཞན་ལ་ཕན་པའི་དོན་ཅི་དང་ཅི་སྣང་བ་དེ་དང་དེ་ཉིད་འཕྲོག་པར་བྱས་ནས་ཁྱེད་ཀྱིས་གཞན་ལ་གང་ཕན་པའི་དོན་དུ་སྤྱོད་ཅིག།
གཉིས་པ་ནི། བདག་གཞན་བརྗེས་པའི་སྒྲ་བོར་ནས་ཕྲག་དོག་བསྒོམས་པས་སེམས་སྦྱོང་བ་ནི། བདག་བདེ་བར་གནས་པའི་ཕྱིར་སྐྱིད་ཅིང་གཞན་ནི། དུཿཁས་གནས་པའི་ཕྱིར་མི་སྐྱིད་ལ། བདག་འདི་ཕུན་སུམ་ཚོགས་པས་མཐོ་ལ། གཞན་ནི་དེ་ལས་ལྡོག་པས་དམའ་བ་དང་། བདག་འདི་ནི། ཕན་པའི་ལས་བྱེད་ལ། གཞན་ནི། དེ་ལྟར་བྱེད་པ་མིན་པའམ། ཡང་ན། གཞན་ནི། ལས་བྱེད་ལ། འདི་ནི་ལས་བྱེད་མིན་ནོ།། ཞེས་བདག་ལ་ཕྲག་དོག་ཅིས་ནི་མི་བྱེད་དེ། གྱིས་ཤིག་བྱས་ནས་བདེ་སྡུག་གི་བླང་དོར་བྱ་བ་ནི། བདག་ནི་བདེ་བ་དང་། དང་གི་སྒྲས་བདེ་བའི་རྒྱུ་དང་བྲལ་བར་གྱིས་ལ་དེ་གཞན་ལ་སྦྱོར། གཞན་གྱི་དུཿ་ཁ་བདག་ལ་སྦྱོར། སྐྱོན་ཡོན་ལ་བླང་དོར་བྱ་བ་ནི། གང་ཚེ་སྟེ། དུས་ནམ་ཞིག་ན་བདག་འདི་ནི། རང་དོན་གཞན་དོན་ནམ། དམ་པ་དམ་
མིན་ནམ། ཐ་མལ་པའི་ལས་ཅི་བྱེད་ཅིང་གནས་ཞེས་བདག་འདིའི་སྐྱོན་ལ་བརྟག་པར་གྱིས། དེ་ལྟར་བརྟགས་ཀྱང་སྐྱོན་གྱི་སྐབས་མ་རྙེད་ན། གཞན་གྱིས་བདག་ལ་གནོད་པ་ལྟ་བུའི་ཉེས་པ་བྱས་པ་ཡང་ཁྱོད་རང་གས་ལས་ངན་བསགས་པས་བྱུང་ངོ་ཞེས་རང་གི་གཡོན་ཏེ། ཉེས་པའམ་སྐྱོན་དུ་བསྒྱུར་བའམ། འགྲེལ་པ་ལྟར་ན། མགོ་བོ་ལ་སྒྱུར་བར་བྱོས་ཤིག། བདག་འདིའི་ཉེས་པ་ཆེན་པོ་ལྟ་ཞོག། ཆུང་ངུ་ཞིག་བྱས་ཀྱང་མི་འཆབ་པར། སྐྱེ་བོ་མང་པོའམ། རྒྱ་དཔེ་དང་འགྲེལ་པ་ལྟར་ན། ཐུབ་པ་ཆེན་པོ་སྟེ། བཅོམ་ལྡན་འདས་ཀྱི་སྤྱན་སྔར་རབ་ཏུ་ཤོགས་ལ་སླར་མི་བྱེད་པའི་སྡོམ་པ་ཟུངས་ཤིག།
བསྟོད་གྲགས་ལ་བླང་དོར་བྱ་ཚུལ་ནི། རང་ལ་གྲགས་པ་བྱུང་ན། གཞན་གྱི་གྲགས་པ་དེ་གསལ་བར་བྱ་བའི་ཕྱིར་ལྷག་པར་བརྗོད་པས་འདི་རང་གི་གྲགས་པ་ཟིལ་གྱིས་གནོན་པ་སྟེ། དྲི་མ་ཅན་དུ་གྱིས་ཤིག །བདག་འདི་ནི། དམན་པའི་བྲན་གྱི་ཐ་མ་ལྟར་སེམས་ཅན་གྱི་དོན་གྱི་བྱ་བ་ཀུན་ལ་བཀོལ་བར་གྱིས། ཡོན་ཏན་ཅུང་ཟད་མཐོང་ཡང་བདག་འདི་ནི། རང་བཞིན་གྱིས་སྐྱོན་ཅན་ཡིན་པའི་ཕྱིར་གློ་བུར་དུ་བྱུང་བའི་ཡོན་ཏན་ཆ་ཤས་ཀྱིས་བསྟོད་པར་བྱ་བ་མིན་ནོ།། བསྟོད་ན། འདི་རྩ་བ་ཉམས་པར་འགྱུར་བའི་ཕྱིར་འདིའི་ཡོན་ཏན་ཅི་ནས་ཏེ། ཐབས་ཇི་ལྟ་བུས་སྐྱེ་བོ་འགས་ཀྱང་ཤེས་པར་མི་འགྱུར་བ་
དེ་ལྟ་བུའི་ཐབས་གྱིས་ཤིག།
གསུམ་པ་ནི། མང་དུ་བརྗོད་ཅི་དགོས་ཏེ། མདོར་ན། འདི་ལ་ཆད་པའི་ལས་བྱའོ་ཞེས་སྟོན་པ་བདག་གི་དོན་གྱི་ཕྱིར་ཁྱོད་ཀྱི་གཞན་ལ་གནོད་པ་སྟེ། དུཿཁ་བྱས་པ་གང་དང་གང་ཡིན་པ་དེ་དང་དེའི་གནོད་པ་དེ་ཐམས་ཅད་སེམས་ཅན་གྱི་དོན་གྱི་ཕྱིར་བདག་ཉིད་ལ་ནི་འབབ་པར་གྱིས་ཤིག། དེ་འདྲའི་དུཿ་ཁའི་ཁུར་བདག་གིས་འཁུར་མི་ནུས་སོ།། སྙམ་ན། བདག་འདི་ནི་གཉའ་དྲག་སྟེ། ཁོག་(བཻ།)ཤེད་དམ། རྒྱ་དཔེ་དང་འགྲེལ་པ་ལྟར་ན། ངག་རྩུབ་འགྱུར་བ་ཞེས་ཏེ། ཕོད་པ་ཆེ་བར་འགྱུར་བའི་ཚུལ་དུ་ཤེད་སྐྱེད་པ་སྟེ། རྣམ་སྨིན་(བཻ།)ཆེ་བའམ། སྤྲོ་(བཻ།)བ་སྐྱེད་པའི་སྐབས་དབྱེ་བར་མི་བྱའོ།། བག་མ་
གསར་པའི་ཚུལ་ཏེ། འཇུག་པ་བཞིན་དུ་བྱ་བ་མ་ཡིན་པ་ལ་ངོ་ཚ་བ་དང༌། ཉམས་ཀྱིས་དོགས་པའི་འཇིགས་པ་དང་བཅས་པས་དབང་པོའི་སྒོ་བསྡམས་ཏེ་གཞག་པར་བྱའོ།། 
གཉིས་པ་ལ་ལུས་དང་། སེམས་དབང་དུ་བྱ་བ་གཉིས་ཀྱི་དང་པོ་ནི། དེ་ལྟར་སྤང་བྱ་སྤོང་བ་ལ་བརྩོན་པས་གནས་པ་ན་ཡང༌། གླང་པོ་ལྕགས་ཀྱུ་མེད་པ་ལྟར་མི་བྱ་བར་ལུས་དབང་དུ་བྱ་སྟེ། སྔར་བཤད་པ་དེ་ལྟ་བུའི་འཇུག་པའི་ཚུལ་ཁྲིམས་ལ་བཀའ་ཉན་པའི་ཚུལ་གྱིས་འཇུག་པར་བྱ་ཞིང་། དེའི་དམིགས་པ་ལ་དེ་ལྟར་གནས་པར་བྱ། ལྡོག་པའི་ཚུལ་ཁྲིམས་འདི་ནི་ཁྱོད་ཀྱིས་མི་བྱའོ།། ཞེས་པ། དེ་ལྟ་བུ་ལ་ལུས་འདི་ནི་དབང་དུ་བྱ་སྟེ། རྟ་དུལ་བ་བཞིན་ནོ།། ཚུལ་ཁྲིམས་དེ་ལས་འདས་ཤིང་དབང་དུ་མ་གྱུར་ན། ཚར་གཅད་པ་སྟེ་ཆད་པས་གཅད་པར་བྱའོ།། 
གཉིས་པ་ལ། དྲག་པོས་ཚར་གཅད་དེ་དང༌། ཞི་བའི་བསླབ་རིམ་གྱིས་རྗེས་སུ་བཟུང་སྟེ་སེམས་དབང་དུ་བྱ་བ་གཉིས་ཀྱི་དང་པོ་ལ། དེ་ལྟར་མི་བྱེད་ན། ཚར་གཅད་འོས་པར་བསྟན། ཚར་གཅོད་ནུས་པས་བཀའ་ཉན་པར་བསྐུལ། མི་སྙན་ན། འཁོན་དྲན་པས་རྩ་བ་ནས་གཞོམ་པ་གསུམ་གྱི་དང་པོ་ནི། རང་གི་སེམས་རང་ལས་ཐ་དད་པ་བཞིན་དུ་བརྟགས་ནས་གདམས་པ་ནི། འོན་ཏེ། དེ་ལྟར་མ་བྱེད་ཅེས་བརྗོད་ཅིང་བསམ་ཡང་ཡིད་དེ། སེམས་ཉོན་མོངས་པ་ཁྱོད། ངས་བསྒོ་བ་དེ་ལྟར་མི་བྱེད་པར་ཕྱིན་ཅི་ལོག་ལ་ཞུགས་ཏེ་བརྒྱ་ལ་ཉམས་ན། ཡིད་ཁྱོད་ཉིད་ཚར་གཅོད་པར་བྱ་བར་ཟད་དེ། ལུས་བེམ་པོ་ཡིན་པས་ཉེས་པ་མི་འབྱུང་གི །ཡིད་ཁྱོད་ལ་འདི་ཕྱིའི་ཉེས་པ་ཀུན་བརྟེན་པའི་ཕྱིར་རོ།། 
གཉིས་པ་ནི། དེས་ན་མི་བཟོད་པས་རང་གི་སེམས་ལ་བསྡིགས་པ་ནི། དེ་ལྟར་ཚར་གཅོད་མི་ནུས་སྙམ་ན། རྩ་བ་གྲོལ་ལ་ཐབས་མཁས་པས་ངས་ཡིད་ཁྱོད་གང་དུ་འགྲོ་བ་མཐོང་གི། ད་ཁྱོད་གང་དུ་འགྲོ་སྟེ། འབྲོས་པར་བྱེད། སྔར་རང་བཞིན་མ་ཤེས་པའི་དུས་སུ་ཁྱོད་ཀྱིས་གླགས་རྙེད་པ་ལྟར་ད་མི་ནུས་ཏེ། ད་རང་བཞིན་ཡོངས་སུ་ཤེས་པས་བདག་སྟོབས་དང་ལྡན་པས་བདག་ཁྱོད་ཀྱི་དྲེགས་པ་སྟེ། ཁོང་རྒྱགས་ཀུན་ཏེ། ཐམས་ཅད་ཞོམས་པ་སྟེ། གསད་པར་བྱའོ།། ཁྱོད་སྔར་སྟོབས་ཆེ་བ་བཞིན་ད་ལྟ་ཡོད་པར་མི་བསམ་སྟེ། སེམས་ཉོན་མོངས་ཅན་ཁྱོད་ཀྱིས་ཁོ་བོ་གར་ཏེ། གནས་སྐབས་གང་དུ་ཁོ་བོ་བརླག་པ་སྟེ། ལམ་མ་ཡིན་པར་ཁྲིད་ནས་ཉམས་པར་བྱས་པའི་སྔོན་གྱི་དུས་རིང་པོ་དེ་གཞན་ཐབས་དང་མི་ལྡན་ཞིང་རང་དོན་དུ་སེམས་པ་ཡོད་པའི་དུས་གཞན་ཡིན་གྱི། ད་ནི་དེ་དང་མི་འདྲ་བས་ད་དུང་སྟེ། ད་ལྟ་བདག་ལ་རང་གི་དོན་ལ་ཞེན་པའི་སེམས་ཡོད་པས་ངས་སླུ་ནུས་སོ།། སྙམ་པའི་སེམས་པའམ་རེ་བ་དེ་དོར་ཅིག། གང་གི་ཕྱིར་ན། བདག་གིས་གཞན་ལ་ཁྱོད་བཙོངས་པ་སྟེ། བྱིན་ནས་བདག་གཞན་བརྗེས་པའི་ཕྱིར་གཞན་དབང་བས་མི་དམིགས་པའི་ལྟ་བས་གཞན་དོན་ལ་སྐྱོ་བར་མ་སེམས་པར་སེམས་ཅན་གྱི་དོན་གྱི་ཁུར་འཁྱེར་བ་ལ་ཞོ་ཤ་ཕུལ་ཏེ་ཞུགས་ཤིག།
གསུམ་པ་ནི། ངས་ཉེས་པ་མ་བྱས་ཀྱང་ཁྱེད་མ་མགུ་བས་ཚར་གཅོད་པ་ཅི་སྙམ་ན། གལ་ཏེ་ཡང་ཁྱོད་བློ་སྟོར་བའམ་དྲན་པ་ཉམས་པས་བག་མེད་པར་གྱུར་ནས་སེམས་ཅན་རྣམས་ལ་སེམས་ཁྱོད་མ་བྱིན་ཏེ། རང་གིར་བྱས་ན། སེམས་ཉོན་མོངས་ཅན་ཁྱོད་ཀྱིས་ཁོ་བོ་དམྱལ་བའི་སྲུང་མ་གསོད་སྲེག་སོགས་བྱེད་མཁན་གྱི་གཤིན་རྗེའི་སྐྱེས་བུ་རྣམས་ལ་བྱིན་པར་ངེས་ཏེ། ཐེ་ཚོམ་མེད་དེ། དེའི་ལས་ཀྱི་རྣམ་སྨིན་གྱིས་དམྱལ་བ་མྱོང་བའི་ཕྱིར་རོ།། དེས་ན་ཁྱོད་དང་རྗེས་སུ་མཐུན་པར་སྤྱད་པས་བདག་སྡུག་བཅུག་པས་ཁྱོད་སྤངས་པ་ཡིན་ནོ།། དེ་འདྲ་ནམ་བྱས་ཤེ་ན། དེ་ལྟར་ཏེ། ཁྱོད་དང་རྗེས་སུ་མཐུན་པར་སྤྱད་པས་ཁྱོད་ཀྱིས་རེ་ལྟ་ཞིག་སྟེ། རྣམ་པ་མང་པོའམ་ལན་གྲངས་དུ་མར་ཁོ་བོ་དམྱལ་སྲུང་ལ་བྱིན་པས་དུས་ཡུན་རིང་པོར་སྡུག་ཅིང་བསྔལ་བའི་སྣོད་འབའ་ཞིག་ཏུ་བྱས་སོ།། ད་ནི་དགྲར་གྱུར་ནས་གནོད་པ་བྱས་པའི་འཁོན་རྣམས་དྲན་པར་བྱས་ལ་ཁྱོད་ཀྱི་རང་དོན་ཏེ། རང་འདོད་སེམས་པ་ནི། སྐད་དོད་ལ་བྲན་ཏེ། དམན་པས་བྲན་དང་འདྲ་བའམ། དུས་ཐམས་ཅད་དུ་དེའི་དབང་དུ་གྱུར་པས་བྲན་དང་འདྲ་བའི་རང་དོན་གྱི་བྲན་ཁྱོད་རྩ་བ་ནས་གཞོམ་ཞིང་བརླག་པར་བྱའོ།། 
གཉིས་པ་ལ། བདག་ཕན་འདོད་པས་བདག་གཞན་པས་མི་སྲུང་བ་མདོར་བསྟན། རྒྱས་པར་བཤད་པ་གཉིས་ཀྱི་དང་པོ་ནི། དེ་ལྟར་སེམས་ལ་དྲག་ཏུ་
བསྣུན་ནས་སླར་ཡང་འཇམ་ཕུགས་ཀྱིས་ཞི་བས་སློབ་པ་ནི། དེ་སྟེ་སྟེ། དེའི་ཚེའམ། གལ་ཏེ་ཁྱོད་བདག་ནི་ཡུན་རིང་པོར་ངེས་པར་ལེགས་པའི་དགའ་བ་འདོད་པ་ཡིན་ན། དེའི་ཚེ་རང་ལ་སྟེ། ཕུང་པོ་ལྔ་པོ་འདི་ལ་བདག་གིས་དགའ་བ་སྟེ། ཞེན་པར་མི་བྱའོ།། དེ་སྟེ་བདག་ངན་འགྲོ་ལས་སྲུང་བར་འདོད་ན། གཞན་རྣམས་རྟག་ཏུ་བསྲུང་བར་བྱ་ཞེས་པའམ། འདི་ལོག་འཚོ་ལ་སོགས་པས་སྲུང་བར་མི་རིགས་ཀྱི། གཞན་དོན་ལ་སྦྱར་རོ།། 
གཉིས་པ་ལ། ལུས་ལ་ཞེན་ནས་སྲུང་བའི་ཉེས་དམིགས། མ་ཞེན་པའི་ཕན་ཡོན། ཞེན་པར་མི་རིགས་པའི་རྒྱུ་མཚན་དང་གསུམ་གྱི་དང་པོ་ནི། བདག་ལུས་བསྲུངས་ན་སྐྱོན་ཅི་ཡོད་སྙམ་ན། རང་བཞིན་ཕྱིན་ཅི་ལོག་ཏུ་གྱུར་པའི་ལུས་འདི་ནི། ཇི་ལྟ་ཇི་ལྟར་ཏེ། རྣམ་པ་གང་དང་གང་གིས་བདེ་བའི་ཡོ་བྱད་བསྒྲུབས་ཤིང་སྤེལ་ནས་ཡོངས་སུ་སྐྱོང་བར་བྱེད་པའི་རྣམ་པ་དེ་ལྟ་དེ་ལྟར་ཤིན་ཏུ་ནས་གཟེ་རེ་ཅན་ཏེ། ཤིན་ཏུ་གཞོན་ཤ་ཆེ་བས་སྲན་ཆུང་བ་ཉིད་དེ་ཁོ་ནར་ལྷུང་བར་ཏེ། ཐམས་ཅད་ལ་ལས་སུ་མི་རུང་བས་དགེ་བ་ལས་ཉམས་པར་འགྱུར་རོ།། ལྷུང་ཡང་ཅི་སྐྱོན་སྙམ་ན། བདེ་བ་འདོད་པ་དེ་ལྟར་ལུས་དེ་ལྷུང་བར་གྱུར་པ་སྟེ། དེ་ལ་ཤིན་ཏུ་ཆགས་པར་གྱུར་ན་ཡང་། དེའི་མངོན་པར་འདོད་པ་འཛམ་བུ་གླིང་ལ་སོགས་པའི་ས་གཞི་འདི་ཐམས་ཅད་ཀྱིས་ཀྱང་རྫོགས་པར་ནུས་པ་སྟེ། ཆོག་ཤེས་པར་ཚིམ་པའི་ནུས་པ་ཡོད་པ་མིན་ཏེ། རྒྱལ་པོ་གྲགས་པ་མཐའ་ཡས་གླིང་བཞིའི་བདག་པོ་ཐོབ་ཅིང་བརྒྱ་བྱིན་གྱི་སྟན་ཕྱེད་ཐོབ་ཀྱང་ཆོག་མ་ཤེས་པས་ལྷུང་བ་བཞིན་ནོ།། དེ་ལྟར་ཆོག་མི་ཤེས་ཤིང་དགང་དཀའ་བའི་ལུས་འདིའི་འདོད་པ་སུས་རྫོགས་པར་བྱེད་ནུས་ཏེ། མི་ནུས་སོ།། ཧ་ཅང་འདོད་པ་ཆེ་བ་ནི། མི་རིགས་ཀྱི། ཅུང་ཟད་ཙམ་ལ་ཉེས་པ་མེད་དོ་ཞེ་ན། འདོད་པ་རྙེད་པར་དཀའ་ཞིང་རྙེད་པའི་ནུས་པ་མེད་པ་ལ་དེ་ཐོབ་པར་འདོད་པ་ལ་ཉོན་མོངས་པ་སྟེ། མངོན་ཞེན་ནམ་(དགེ།) དུབ་ཅིང་(བཻ།) ཐང་ཆད་པ་དང་དེ་ཐོབ་པ་ལ་གེགས་བྱེད་པ་ལ་ཞེ་སྡང་བའི་བསམ་པ་ཉམས་པའམ། རེ་བ་(བེེ།)རྡུགས་པའི་བསམ་པ་ཉམས་པའི་སྡུག་བསྔལ་སྐྱེ་བར་འགྱུར་ཏེ། དང་པོ་ཆུང་ངུ་འདོད་ཀྱང་དེ་འཕེལ་ནས་ཆོག་མི་ཤེས་པར་འགྱུར་ཏེ། ཉེ་དགའ་མར་ཁུ་ལ་ཆགས་པ་བཞིན་ནོ།། 
གཉིས་པ་ནི། གང་ཞིག་དང་པོ་ཉིད་ལ་ཀུན་ལ་སྟེ། འདོད་པ་སྒྲུབ་ནུས་པ་དང་མི་ནུས་པའི་རྣམ་པ་ཐམས་ཅད་དུ་ལྟོས་པ་སྟེ། རེ་འདོད་གང་ཡང་མེད་པ་དེའི་ཕུན་སུམ་ཚོགས་པ་ཟད་མི་ཤེས་པ་སྟེ། ལྷག་པའམ་མ་ཉམས་པ་ཡིན་ནོ།། འདོད་པ་ལ་ཚིམ་པ་མེད་པ་དེ་བས་ལུས་ཀྱི་འདོད་པ་འཕེལ་བར་བྱ་བའི་ཕྱིར་སྐབས་དབྱེ་བར་མི་བྱའོ།། 
གཞན་དུ་ན་ཡུལ་ལྔ་ལ་འདོད་པ་འཕེལ་བར་འགྱུར་བའི་ཕྱིར་རོ།། དེ་ལྟ་ནའང་དངོས་པོ་བཟང་པོ་ལ་སེམས་ལྡོག་མི་ནུས་སྙམ་ན། གང་ཞིག་ཡིད་དུ་འོང་བ་སྟེ། འདོད་བྱའི་དངོས་པོ་མི་འཛིན་པ་དེ་ཉིད་ནི། དངོས་པོ་བཟང་པོ་ཡིན་ཏེ། དེ་ལ་ཞེན་འཇིགས་དང་དུཿཁ་མི་འབྱུང་བའི་ཕྱིར་རོ།། 
གསུམ་པ་ནི། དངོས་པོ་བཟང་པོ་གཞན་མི་འཛིན་ཡང་རང་གི་ལུས་གཟུང་ངོ༌།། སྙམ་ན། ལུས་འདི་ཤི་བའི་ཐ་མར་མེས་ཚིག་པའི་ཐལ་བའམ། ཡང་ན། ཤིན་ཏུ་མཐར་གཏུགས་པའི་དུས་སུ་ཐལ་བར་འགྱུར་བས་ཐ་མར་ཐལ་བའི་མཐར་གཏུགས་པ་ཡིན་ལ། གསོན་པོའི་དུས་ནའང་ཤིང་དང༌། བོང་བ་ལྟར་གཡོ་བ་མེད་པ་ལ་ཡིད་དང་སྲོག་རླུང་གཞན་གྱིས་བསྐྱོད་པས་འགྲོ་འཆག་ལ་སོགས་པའི་བྱ་བ་དང་ལྡན་པ། མི་གཙང་བའི་ཕུང་པོ་ལ་གཟུགས་ཏེ། ལུས་ཀྱི་གཟུགས་བརྙན་དུ་བྱུང་བ་འཇིགས་པ་ཐམས་ཅད་ཀྱི་རྒྱུར་གྱུར་པས་མི་བཟད་པའི་ལུས་འདི་ལ་ཅིའི་ཕྱིར་བདག་དུ་འཛིན་ཏེ། དེ་ལྟར་ཞེན་པའི་རྒྱུ་མཚན་མེད་པའི་ཕྱིར་རོ།། ཤི་ན་མི་མཁོའང་གསོན་པོའི་ལུས་གཟུང་བར་རིགས་སོ།། སྙམ་ན། ཆོས་ལ་སྦྱོར་བ་མ་གཏོགས་པ་གསོན་ནམ། ཡང་ན་ཤི་ཡང་བླའི་སྟེ་རུང་གི། ལུས་ཀྱི་བདག་ཉིད་ཀྱི་འཁྲུལ་འཁོར་དང་འདྲ་ཁ་བེམ་པོ་འགུལ་ཤེས་པ་འདིས་བདག་ལ་ཅི་ཞིག་བྱ་སྟེ། བདག་ལས་ཐ་དད་ཅིང་རང་ཉིད་ལ་བྱ་བ་མེད་པའི་ཕྱིར་རོ།། དེས་ན་བེམ་པོ་ཡིན་པས་བོང་བ་དང་། སོགས་ཀྱི་སྒྲས་རྡོ་བ་དང་འདི་ཁྱད་པར་ཅི་ཡོད་དེ། མེད་དོ།། བདག་ཏུ་འཛིན་པའི་གཞི་ཡིན་པས་ཁྱད་ཡོད་ཅེ་ན། དེ་ལ་རྗེས་སུ་བརྩེ་བས་ན། ཀྱི་ཧུད་ཁྱོད་ཅིའི་ཕྱིར་བདག་མེད་ལ་བདག་ཏུ་འཛིན་པའི་ང་རྒྱལ་དེ། སེལ་བ་སྟེ། ཟློག་པར་མི་བྱེད་དེ། བསལ་བར་རིགས་ཏེ། རང་གི་ས་བོན་གྱི་རྒྱུན་བཅད་པས་བསལ་བར་བྱའོ།། དེ་བསལ་དགོས་པ་ཅི་ཞེ་ན། འདི་ནི། བདག་གི་ལུས་ཡིན་ནོ།། ཞེས་ཀུན་ཏུ་འཛིན་པས་ཁ་ཏ་བྱས་པ་སྟེ། ཕྱོགས་སུ་ལྷུང་བ་ཡིས་དོན་ཏེ་རྒྱུ་མཚན་མེད་པ་ཉིད་དུ་དུཿཁའི་ཕུང་པོ་ཉེ་བར་བསགས་པ་ཡིན་ཏེ། ཁོས་ནི་རྗེས་སུ་ཆགས་པ་དང་ཁོང་ཁྲོ་བས་འདི་ལ་ཅི་ཞིག་བྱ་སྟེ། ཤིང་དང་མཚུངས་པའི་བེམ་པོ་ཡིན་པའི་ཕྱིར། དེའི་རྒྱུ་མཚན་བདག་གིས་ཐམས་ཅད་རྗེས་སུ་གཟུང་བའི་རྣམ་པ་འདི་ལྟ་བུས་བསྐྱངས་ཤིང་གསོས་པ་ལ་ཆགས་པ་མེད་པའམ། བྱ་རྒོད་དང་། སོགས་ཀྱི་སྒྲས་ལྕེ་སྤྱང་ལ་སོགས་པས་ཟོས་པ་ལ་ཞེ་སྡང་ཡང་ཡོད་པ་མ་ཡིན་ན། ཅིའི་ཕྱིར་ཤིང་དང་མཚུངས་པའི་བེམ་པོ་དེ་ལ་ཆགས་པར་བྱེད་དེ། ཆགས་པར་མི་རིགས་སོ།། ལུས་ལ་གང་ཞིག་སྨད་ཅིང་སྤངས་པས་ཁྲོ་བ་སྟེ། ཞེ་སྡང་བ་ཡང་མེད། ལུས་གང་ཞིག་ལ་བསྟོད་པའམ་མཆོད་ཅིང་བསྙེན་བཀུར་བས་མགུ་བ་སྟེ། དགའ་བ་སྐྱེ་བར་འགྱུར་བ་ཡང་མེད་དེ། ལུས་དེ་ཉིད་ལ་ཤེས་པ་སྟེ། སེམས་མེད་པའི་ཕྱིར། ད་དེའི་དོན་དུ་བསྟོད་སྨད་ལ་བདག་གིས་ཆགས་སྡང་གིས་ངལ་ཞིང་དུབ་པ་དགོས་པ་གང་གི་དོན་དུ་བྱས་ཏེ། དོན་མེད་པས་བདག་འཛིན་དོར་བ་ལ་བསླབ་བོ།། 
གསུམ་པ་ནི། དེ་ལྟར་རང་གི་སེམས་དབང་དུ་བྱས་ནས་བདག་གཞན་བརྗེ་རང་བཞིན་མཇུག་བསྡུས་ཏེ་སྟོན་པ་ནི། ལུས་དེ་ལ་དགའ་མི་དགའ་མེད་ཀྱང་
གང་ཟག་གང་ཞིག་བདག་གི་ལུས་འདི་འདོད་ཅིང་ཡིད་དུ་འོང་བའམ། དེ་ལ་ཕན་བདེ་སྒྲུབ་པར་འདོད་པ་དེ་ཡང་བདག་གི་བཤེས་ཡིན་ཏེ། སྡུག་ཅིང་ཆགས་པའི་ཡུལ་ཡིན་པའི་ཕྱིར། ཡང་གི་སྒྲས་བདག་འབའ་ཞིག་ཏུ་མ་ཟད་ཅེས་པའོ།། ཞེ་ན་སྟེ། དེ་ལྟར་གྲགས་པ་ནི་བདེན་ཏེ། དེ་ལྟར་ན། སེམས་ཅན་ཐམས་ཅད་རང་གི་ལུས་ལ་ཆགས་པའི་རྒྱུ་མཚན་གྱིས་རང་གི་ལུས་འདོད་པས་སེམས་ཅན་དེ་ལའང་བདག་ཀོ་ཅིའི་ཕྱིར་མི་དགའ་སྟེ། རྒྱུ་མཚན་ཁྱད་པར་མེད་པའི་ཕྱིར་རོ།། བདག་ལ་ཞེན་པ་མ་སྤངས་ན། འགྲོ་བའི་དོན་མི་ནུས་པ་དེ་བས་བདག་གིས་དངོས་པོ་ཐམས་ཅད་ལ་ཆགས་པ་སྟེ། ལྟོས་པ་
མེད་པར་འགྲོ་བ་སེམས་ཅན་ཐམས་ཅད་ལ་ཕན་བདེ་བསྒྲུབ་པའི་ཕྱིར་ལུས་འདི་གཞན་ལ་གཏང་བར་བྱའོ།། འགྲོ་བ་ལ་ཕན་པ་དེས་ན། ལུས་པོ་འདི་ལ་མི་གཙང་བ་ལ་སོགས་པའི་སྐྱོན་གྱི་འབྱུང་གནས་ཡིན་ཡང་ཉེས་པ་མང་ཡང་ལས་ཀྱི་སྤྱད་དེ་བྱ་བ་དགོས་པའི་ལས་བྱས་པའི་སྣོད་སྤྱད་ཆུ་སྣོད་ལྟར་གཟུང་བར་བྱའོ།།  འདི་བི་བྷཱུ་ཏིས།
བདག་གཞན་བརྗེ་བའི་དོན་བསྡུར་འཆད་དོ།། 
༼ ༣ ༽ ཐུན་མོང་གི་བྱ་བ་ལ་གདམས་པ།
གསུམ་པ་ནི། སེམས་མཉམ་པར་མ་བཞག་ན། ཉོན་མོངས་སྤང་མི་ནུས་པ་དེ་བས་བྱིས་པ་ནི་སྐད་དོད་ལ་འཇིག་རྟེན་ཏེ། འཇིག་རྟེན་གྱི་སྤྱོད་པ་དོན་མེད་པའི་རྒྱུ་ཡིན་པའི་ཕྱིར་དེས་ཆོག་གི། བདག་གིས་མཁས་པ་སངས་རྒྱས་བྱང་སེམས་དང་། དེའི་བསྟན་པ་ལ་གནས་པའི་དམ་པ་རྣམས་ཀྱི་རྗེས་སུ་བསྙེགས་པ་སྟེ། རྗེས་སུ་ཞུགས་ནས་དེའི་བསླབ་པ་ལ་བསླབ་པར་བྱའོ།། བཻ་རོ་ཙ་ནས་མཁས་པ་ནི། སྤྱས་ར་ཅན་ཞེས་པ་ནི། འགྱུར་ནོར་བའོ།། ཇི་ལྟར་སློབ་ན། སྔར་ལེའུ་བཞི་པ་དང་། བདུན་པར་བརྗོད་པ་དང་། མདོ་དང་བསླབ་བཏུས་ལ་སོགས་པར་བརྗོད་པའི་བག་ཡོད་པའི་གཏམ་ནི། དྲན་པར་
བྱས་ནས་ལུས་སེམས་ཀྱི་རྣམ་གཡེང་གི་རྒྱུ་བག་མེད་པ་སྤངས་པས་བསམ་པའི་དོན་ལ་འཁྲུལ་བ་མེད་པར་འགྱུར་ལ། སེམས་དམན་པར་བྱེད་པའི་གཉིད་དང་། ལུས་ཞུམ་པའམ་སྙོམས་(བེེ།)པའི་ལེ་ལོ་རྨུགས་པ་བཟློག་པར་བྱས་ནས་མཁས་པའི་རྗེས་སུ་འབྲང་ངོ༌།། རྒྱལ་སྲས་ཐུགས་རྗེ་ཆེན་པོ་རྣམས་ཀྱིས་མཛད་པ་ལྟར། གཉེན་པོ་ལ་རིག་པའི་སྲན་གཟུགས་པར་བྱ་སྟེ། སྤང་གཉེན་གྱི་བླང་དོར་ལ་ཉིན་མཚན་བས་པར་ཏེ། མཐའ་དག་ཏུ་མ་འབད་ན། བདག་གི་དུཿཁ་ནམ་མཐར་ཕྱིན་ཏེ། མི་ཕྱིན་པའི་ཕྱིར་རོ།། ཚིགས་བཅད་འདི། རྒྱ་དཔེ་གཉིས་དང་འགྲེལ་པ་བཞི་ག་ལ་མེད་དོ།། གོང་གི་ཚིགས་བཅད་འདི། བསམ་པ་གཞན་ནི་ཀུན་བཏང་སྟེ།།  བདག་ལ་སེམས་པ་གཅིག་པུ་ཡིས།། ཞེས་པའི་དོན་བསྡུར་འགྲེལ་ཆེན་ནས་བཤད་ཅིང་ལེགས་པར་སྣང་ཡང་ཁོ་བོས་བླ་མ་དག་གི་བཞེད་པ་ལྟར་བཀོད་དོ།། 


༼ ༢ ༽ ཤེས་རབ་ཀྱི་དམིགས་པ་དོན་དམ་བྱང་ཆུབ་ཀྱི་སེམས་སྒོམ་པ།
གཉིས་པ་ནི། བསམ་གཏན་གྱི་སྦྱོར་བ་རྣམ་པ་གསུམ་གྱིས་རྣམ་པ་དཔེར་བྱས་པ་དེ་བས་ཉོན་མོངས་པ་དང་ཤེས་བྱའི་སྒྲིབ་པ་བསལ་བ་སྟེ། སྤང་བའི་ཕྱིར་མཉམ་པར་གཞག་པ་སྟེ། ཞི་གནས་སུ་འབྲེལ་བར་བྱའོ།། རྣམ་པ་གང་གིས་ན། སྔར་བཤད་པའི་འདོད་པའི་རྣམ་རྟོག་ལ་སོགས་པ་ལོག་པའི་ལམ་མམ། ལེ་ལོ། གདམས་ངག་བརྗེད་པ། བྱིང་རྒོད། བྱིང་རྒོད་སྐྱེས་པའི་ཚེ་གཉེན་པོ་འདུ་མི་བྱེད་པ། ཞི་བའི་ཚེ་འདུ་བྱེད་པ་སྟེ། ལྔའི་གཉེན་པོར། འདུན་པ། རྩོལ་བ། དད་པ། ཤིན་ཏུ་སྦྱངས་པ། དྲན་ཤེས་བཞིན། སེམས་བཏང་སྙོམས་ཏེ། སྤོང་བའི་འདུ་བྱེད་བརྒྱད་བསྟེན་པས་ལོག་པའི་ལམ་ལས་སེམས་བསླན་པ་སྟེ། བཟློག་ནས་སོ།། གང་ལ་ཞེ་ན། ཡང་དག་པའི་དམིགས་པ་དེ་བཞིན་ཉིད་ལའོ།། ཇི་ལྟར་ཞེ་ན། སེམས་ཀྱི་དམིགས་པ་རྒྱས་བསྡུས་གང་རུང་ལ་སེམས་བརྟན་པས་མི་མཐུན་ཕྱོགས་ཀྱིས་བར་མ་ཆོད་པར་རྟག་ཏུའོ།། འདིས་མཉམ་གཞག་གི་ངོ་བོ་བསྟན་ཅིང༌། ཇི་ལྟར་སྒོམ་པའི་ཐབས་རྒྱས་པར་ཀ་མ་ལ་ཤཱི་ལའི་སྒོམ་རིམ་ལས་ཤེས་པར་བྱའོ།། འདི་འགྲེལ་པ་རྣམས་ཀྱིས་སེམས་མཉམ་པར་བཞག་པའི་དོན་བསྡུར་འཆད་པ་ནི། ཤིན་ཏུ་འབྲེལ་ཡང་འདིར་ནི་བོད་ཀྱི་བླ་མ་དག་འཆད་པ་ལྟར་བཀོད་དོ།། བསམ་གཏན་བསྟན་པ་ཞེས་བྱ་བ་ལེའུ་བརྒྱད་པའི་བཤད་པའོ།། །། 
༼དགུ་པ་ཤེས་རབ་ཀྱི་ལེའུ།༽
༼ ༥ ༽ བསླབ་པའི་གཙོ་བོར་ཤེས་རབ་ཀྱི་ལེའུ།
༼ ༡ ༽ སྡུག་བསྔལ་སྤང་འདོད་པས་ཤེས་རབ་བསྐྱེད་པར་གདམས་པ། 
ལྔ་པ་ལ། དེ་ལྟར་སྦྱིན་སོགས་བསོད་ནམས་ཀྱི་ཚོགས་བསྟན་ནས། ཞི་གནས་ལས་དེ་ཁོ་ན་ཉིད་རྟོགས་པའི་ལྷག་མཐོང་སྐྱེ་ཞིང་དེས་ཉོན་མོངས་པ་འཇོམས་པའི་ལྷག་མཐོང་ཡེ་ཤེས་ཀྱི་ཚོགས་ཤེས་རབ་ཀྱི་ལེའུ་སྟོན་པ་ལ། སྡུག་བསྔལ་སྤང་འདོད་པས་ཤེས་རབ་བསྐྱེད་པར་གདམས་པ་དང་། ཤེས་རབ་སྐྱེད་པའི་ཐབས་དང་གཉིས་ཀྱི་དང་པོ་ནི། སྔར་བཤད་པའི་སྦྱིན་པ་ནས་བསམ་གཏན་གྱི་བར་ཡན་ལག་སྟེ། བྱང་ཆུབ་ཀྱི་གྲོགས་ཡིན་པའི་ཕྱིར་འཁོར་རམ་རིས་ཡིན་ལ་རང་གཞན་གྱི་རྒྱུད་ལ་བསྐྱེད་པའི་རྒྱུར་བསྡོགས་པའི་ཚོགས་བཤད་མ་ཐག་པས་མངོན་དུ་གྱུར་པ་ཡིན་པས་འདི་དག་བརྗོད་པའི་རྣམ་པ་ཐམས་ཅད་རྟེན་འབྲེལ་དངོས་པོའི་དེ་ཁོ་ན་ཉིད་རབ་ཏུ་རྣམ་པར་འབྱེད་པའི་མཚན་ཉིད་ཅན་གྱི་སྟོང་ཉིད་རྟོགས་པའི་ཤེས་རབ་བསྐྱེད་པའི་དོན་དུ་ཐུབ་པ་གསུམ་དང་འབྲེལ་བའི་ཐུབ་པ་སངས་རྒྱས་ཀྱིས། ཞི་གསང་བ་བསམ་གྱིས་མི་ཁྱབ་པར། བའི་བློ་གྲོས། གཞན་ཡང་། བྱང་ཆུབ་སེམས་དཔའ་ཐབས་ལ་མཁས་པ་ནི། བསམ་གཏན་གང་ཅི་སྒོམ་པ་དེ་ཐམས་ཅད་ཀྱང་ཤེས་རབ་ཀྱི་ཕ་རོལ་དུ་ཕྱིན་པ་ཡོངས་སུ་རྫོགས་པར་བྱ་བ་དང་། བསྒྲུབ་པར་བྱ་བ་དང་། འཕེལ་བར་བྱ་བའི་ཕྱིར་སྒོམ་སྟེ་ཞེས་སོགས་གསུངས་ཏེ། དེའི་རྒྱུ་མཚན། སྦྱིན་པ་བསོད་ནམས་ཀྱི་ཚོགས་ཡིན་པས་སངས་རྒྱས་ཀྱི་རྒྱུའི་དང་པོ་ཡིན། དེ་ཚུལ་ཁྲིམས་ཀྱིས་བརྒྱན་པས་བདེ་འགྲོ་ཕུན་སུམ་ཚོགས་པ་འབྱུང་བས་བླ་མེད་ཡེ་ཤེས་ཀྱི་རྒྱུ་ཡིན། བཟོད་པས་ཁོང་ཁྲོ་སྤངས་ནས་སྔར་གྱི་གཉེན་པོའི་ཚོགས་རྗེས་སུ་སྐྱོང་སྟེ། གསུམ་པོས་བསོད་ནམས་ཀྱི་ཚོགས། དེ་རྣམས་ཀྱང་བརྩོན་འགྲུས་མེད་པར་མི་འབྱུང་བས་བརྩོན་འགྲུས་གཉིས་ཀའི་རྒྱུ་ཡིན་ལ། བསམ་གཏན་གྱི་མཉམ་པར་བཞག་པས་ཤེས་རབ་སྐྱེ་བས་དེ་གཉིས་ཡེ་ཤེས་ཀྱི་ཚོགས་ཡིན་ནོ།། དེ་ལྟར་ལྔ་ཡང་ཤེར་ཕྱིན་མེད་ན། ཕར་ཕྱིན་གྱི་མིང་མི་ཐོབ་ཅིང་རྣམ་མཁྱེན་དུ་བགྲོད་མི་ནུས་ལ། ཡོད་ན། ནུས་པས། ལྔ་ནི། ཡན་ལག་གམ་འཁོར་ཡིན་ལ། ཤེས་རབ་ནི། དེ་རྣམས་ཀྱི་བསྒྲུབ་བྱའི་དོན་གཙོ་བོ་ཡིན་ཏེ། མདོ་༼རྩམ་པར།༽ལས། ཀོའུ་ཤི་ཀ། དེ་བཞིན་དུ་ཕ་རོལ་ཏུ་ཕྱིན་པ་ལྔ་པོ་འདི་དག་ནི། དམུས་ལོང་ལྟ་བུར་གྱུར་པ་སྟེ། ཤེས་རབ་ཀྱི་ཕ་རོལ་དུ་ཕྱིན་པ་མེད་ན། དེ་དག་དམིགས་བུ་མེད་པས་བྱང་ཆུབ་ཀྱི་ལམ་ཡང་སྐྱེད་པར་མི་ནུས་ན། རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་འཇུག་པར་ལྟ་ག་ལ་ནུས་ཞེས་སོགས་སོ།། འོ་ན་ཤེས་རབ་རྐྱང་པས་ཆོག་གོ། ཞེ་ན། མི་ཆོག་སྟེ། དེ་ཉིད་སྐྱེད་པ་ལ་གཞན་ལྔ་དགོས་པའི་ཕྱིར། མདོ་༼དགོངས་འགྲེལ།༽ལས། བྱང་ཆུབ་སེམས་དཔའ་ལུས་དང་ལོངས་སྤྱོད་རྣམས་ལ་མི་ལྟ་ན། ཚུལ་ཁྲིམས་ཡང་དག་པར་ལེན་པར་བྱེད་དོ།། ཚུལ་ཁྲིམས་རྗེས་སུ་བསྲུངས་ན་བཟོད་པ་དང་ལྡན་པར་འགྱུར་རོ།། བཟོད་པ་དང་ལྡན་ན་བརྩོན་འགྲུས་རྩོམ་མོ།། བརྩོན་འགྲུས་བརྩམས་ན་བསམ་གཏན་སྒྲུབ་བོ།། བསམ་གཏན་བསྒྲུབས་ན་འཇིག་རྟེན་ལས་འདས་པའི་ཤེས་རབ་ཐོབ་བོ།། ཞེས་སོ།། ཡང་སྔར་བཤད་པའི་ཞི་གནས་ཀྱི་རྒྱུན་འདི་དག་ཐམས་ཅད་ཤེས་རབ་ཀུན་ནས་སློང་བའི་ཡན་ལག་སྟེ། རྒྱུ་ཚོགས་སམ་གཞི་ཡིན་ལ། ཤེས་རབ་དེ་ཉིད་དོན་ཏེ། དགོས་པའམ་བསྒྲུབ་བྱ་ཡིན་ཏེ། དེ་ལས་སྐྱེ་བའི་ཕྱིར། ཞིང་ལས་འབྲུ་བཞིན། ཞེས་རྟོག་པ་སྤངས་པའི་ཕྱིར་རམ། སྒྲོ་སྐུར་མཐའ་གཉིས་མི་གསུང་བའི་ཐུབ་པས་དུཿཁ་གསུམ་གྱིས་དུཿཁ་བའི་འགྲོ་བ་བསྐྱབ་པའི་ཕྱིར་དགོངས་ནས་གསུངས་ཏེ། ཇི་སྐད་དུ་མདོ་(ཆོས་ཡང་དག།)ལས། མཉམ་པར་གཞག་པའི་སེམས་ཀྱིས་ཡང་དག་པ་ཇི་ལྟ་བ་བཞིན་དུ་མཐོང་བར་འགྱུར་རོ།། ཞེས་སོགས་སོ།། ནི་སྟེ། གང་གི་ཕྱིར་སྦྱིན་སོགས་སམ། ཞི་གནས་ཀྱི་ཡན་ལག་ཤེས་རབ་ཀྱི་དོན་དུ་ཡིན་པ་དེའི་ཕྱིར་ཤེས་རབ་བསྐྱེད་པ་སྟེ། བསྒྲུབ་པར་བྱའོ།། དེ་ཡང་གཉིས་ཏེ། རྒྱུ་མོས་སྤྱོད་དང་སར་གནས་ཀྱི་བྱང་སེམས་ཀྱི་དང་། འབྲས་བུ་ཚད་མ་མེད་པའི་རྣལ་འབྱོར་གྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་ཆོས་ཐམས་ཅད་ཀྱི་སྟོང་པ་ཉིད་རྟོགས་པའི་རང་བཞིན་ནོ།། དེ་ལ་དང་པོས་ནི། ཐོས་བསམ་སྒོམ་གསུམ་གྱི་ཤེས་རབ་ཀྱི་ས་ལ་ཞུགས་པའི་ཤེས་རབ་བསྐྱེད་ལ་དེས་གོང་ནས་གོང་དུ་འཕེལ་བས་སྒྲིབ་གཉིས་མཐའ་དག་སྤངས་པའི་སངས་རྒྱས་ཀྱི་སར་རབ་ཏུ་རྫོགས་པར་བྱེད་དོ།། ཅིའི་དོན་དུ་ན། འགྲོ་བ་རིས་ལྔས་བསྡུས་པའི་སེམས་ཅན་ལ་ཡོད་པའི་སྐྱེ་རྒ་ན་འཆི། མི་སྡུག་པ་ཕྲད་པ། སྡུག་པ་དང་བྲལ་བ། འདོད་པ་བཙལ་ཏེ་མ་རྙེད་པ། མདོར་ན། ཉེ་བར་ལེན་པའི་ཕུང་པོ་ལྔ་དུཿཁ་བ་སྟེ། དང་པོ་ལྔ་དུཿཁའི་དུཿཁ། གཉིས་འགྱུར་བའི་དུཿཁ། ཐ་མ་འདུ་བྱེད་ཀྱི་དུཿཁ་སྟེ། དུཿཁ་གསུམ་པོ་སླར་མི་སྐྱེ་བར་ཉེ་བར་ཞི་བའི་མྱ་ངན་ལས་འདས་པ་ལྷག་བཅས་དང་། ལྷག་མེད་དང་། མི་གནས་པའི་མྱང་འདས་གསུམ་ལས། འདིར་གཙོ་བོར་མི་གནས་པའི་མྱང་འདས་ཐོབ་པར་འདོད་ཅིང་འདུན་པས་དེའི་ཆེད་དུའོ།། དེ་ཅིའི་ཕྱིར་ཞེ་ན། དེ་ཁོ་ན་ཉིད་མ་རྟོགས་པར་བདག་དང་བདག་གིར་བཟུང་བ་ལས་མ་རིག་པའི་དབང་གི་ཚུལ་མིན་ཡིད་བྱེད་ལས་བྱུང་བའི་འདོད་ཆགས་སོགས་ཉོན་མོངས་དང་། དེས་ཀུན་ནས་བསླངས་པའི་འདུ་བྱེད་པ་བསོད་ནམས་མིན་པ་དང་། དེས་མཚོན་ནས་བསོད་ནམས་དང་། མི་གཡོ་བའི་འདུ་བྱེད་ལས། རྣམ་པར་ཤེས་པ་དང་། མིང་དང་གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བ་དང་། སྲེད་པ་དང་། ལེན་པ་དང་། སྲིད་པ་དང༌། སྐྱེ་བ་དང་། རྒ་ཤི་དང་། མྱ་ངན་དང་སྨྲེ་སྔགས་འདོན་པ་དང་དུཿཁ་བ་དང་ཡིད་མི་བདེ་བ་དང་འཁྲུག་པ་དང་དུཿ ཁའི་ཕུང་པོ་ཆེན་པོ་འབའ་ཞིག་མངོན་པར་འབྱུང་བར་འགྱུར་རོ།། དེ་ལ་རྟེན་ཅིང་འབྲེལ་པར་འབྱུང་བ་ཀུན་རྫོབ་སྒྱུ་མ་ལྟ་བུ་དོན་དམ་པ་རང་བཞིན་མེད་པར་རྟོགས་པའི་ཤེས་རབ་ཀྱིས་བདག་ཏུ་རྨོངས་པའི་མ་རིག་པ་ལྡོག། དེ་ལྡོག་པས་དུཿཁའི་ཕུང་པོའི་བར་ལྡོག་པའི་ཕྱིར་རོ།། 
༼ ༢ ༽ ཤེས་རབ་བསྐྱེད་པའི་ཐབས།
༼ ༡ ༽ ཤེས་བྱ་བདེན་པ་གཉིས་ཀྱི་དབྱེ་བ།
གཉིས་པ་ལ། ཤེས་བྱ་བདེན་པ་གཉིས་ཀྱི་དབྱེ་བ་དང་། དེ་ཤེས་པའི་ཤེས་རབ་་ལ༌དབབ༌པ༌གཉིས༌ཀྱི༌དང༌པོ༌ནི། གང་ལས་དབྱེ་བའི་གཞི་ནི། རྟོག་གེ་པ་དྲང་བ་ལ་ལྟོས་ནས་བདེན་པ་ཙམ་འདི་ནིའོ།། དབྱེ་བའི་གྲངས་ནི། བདེན་པ་གཉིས་ཏེ།ངེས་པའི་ཚིག་ཏུ་ན་ཡང་དག་པའི་དོན་ལ་སྒྲིབ་པར་བྱེད་པའམ། དོན་དམ་པ་ཐོབ་པའམ། རང་བཞིན་མཐོང་བ་ལ་བསྒྲིབས་པས་ན། ཀུན་རྫོ་བ་སྟེ། མ་རིག་པ་དང་། རྨོངས་པ་དང་། ཕྱིན་ཅི་ལོག་ལ་སོགས་པ་ནི། མིང་གི་རྣམ་གྲངས་སོ།། དེས་ཉེ་བར་བསྟན་པའམ་རྟོགས་པའི་རྟེན་འབྲེལ་གྱི་དངོས་པོ་དེ་ལ་འཇིག་རྟེན་པ་ཉིད་ཀྱི་ཀུན་རྫོབ་ཀྱིས་དེ་ལ་བདེན་པར་སྟོན་ཅིང་ཞེན་པས་འཇིག་རྟེན་ཀུན་རྫོབ་ཀྱི་བདེན་པ་ཞེས་བྱ་ལ། དེ་ལ་སྣང་བ་ལྟར་དོན་བྱེད་ནུས་མི་ནུས་གཉིས་ཡོད་པས་ཡང་དག་པ་དང་། ལོག་པའི་ཀུན་རྫོབ་གཉིས་སུ་རང་རྒྱུད་པས་བཞེད་དེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་པའི་ཕྱིར།། ཡང་དག་ཡང་དག་མ་ཡིན་པའི།། ཀུན་རྫོབ་ཀྱི་ནི་དབྱེ་བ་བྱས།། ཞེས་སོ།། ཟླ་གྲགས་ནི། ཡང་ལོག་གི་ཁྱད་པར་མི་བཞེད་ཀྱི། ཐ་སྙད་པའི་དབང་པོ་མ་ཉམས་པས་མཐོང་བའི་སྔོན་པོ་ལ་སོགས་པ་འཇིག་རྟེན་པ་ལ་བདེན་པ་དང་། དབང་པོ་བསླད་པས་མཐོང་བ་དང་། གྲུབ་མཐས་བཏགས་པ་རྣམས་འཇིག་རྟེན་པ་ལ་རྫུན་པར་བཞེད་དེ། གནོད་པ་མེད་པའི་དབང་པོ་དྲུག་རྣམས་ཀྱི།། གཟུང་བ་གང་ཞིག་འཇིག་རྟེན་གྱིས་རྟོགས་ཏེ།། འཇིག་རྟེན་ཉིད་ལས་བདེན་ཡིན་ལྷག་མ་ནི།། འཇིག་རྟེན་ཉིད་ལས་ལོག་པར་རྣམ་པར་གཞག། ཅེས་སོ།། ངེས་ཚིག། དམ་པ་ནི་མཆོག་གོ །དོན་ནི། ཆེད་དུ་གཉེར་བྱ་སྟེ། དོན་དུ་གཉེར་བྱ་མཆོག་ཡིན་པས་དོན་དམ་སྟེ། གང་རྟོགས་པས་སྒྲིབ་གཉིས་བག་ཆགས་དང་བཅས་པ་སྤོང་བའོ།། ཡང་ན། དམ་པ་ནི། འཕགས་པའི་ཡེ་ཤེས་ཡིན་ལ། དེའི་སྤྱོད་ཡུལ་གྱི་དོན་ཡིན་པས་དོན་དམ་པ་སྟེ། མིང་གི་རྣམ་གྲངས། ཆོས་ཀྱི་དབྱིངས། ཡང་དག་པའི་མཐའ། དེ་བཞིན་ཉིད། བསམ་གྱིས་མི་ཁྱབ་པའི་དབྱིངས་རྣམས་སོ།། དེ་ཁོ་ན་ཉིད་གཟིགས་པ་རྣམས་ཀྱི་ཡུལ་དུ་མི་སླ་བས་ན། བདེན་པའོ།། དེ་ལ་དབྱེ་ན། སྤྲོས་པ་ཕྱོགས་རེ་ཙམ་བཀག་པ་རྣམ་གྲངས་ཀྱི་དོན་དམ་སྟེ།། སྐྱེ་(བདེན་ཉིད།)བ་ལ་སོགས་བཀག་པ་ཡང༌།། ཡང་དག་པ་དང་མཐུན་པའི་ཕྱིར།། དོན་དམ་ཡིན་པར་ཁོ་བོ་འདོད། ཅེས་སོ།། སྤྲོས་པ་མ་ལུས་པ་དང་བྲལ་བ་རྣམ་གྲངས་མ་ཡིན་པའི་དོན་དམ་དུ་རང་རྒྱུད་པ་འདོད་དོ།། དབྱེ་བའི་ངོ་བོ་གཉིས་པོའི་མཚན་ཉིད་ནི། དོན་དམ་བདེན་པའི་མཚན་ཉིད་ནི། རང་བཞིན་སྤྲོས་བྲལ་གང་ཞིག །བློ་ཡི་སྤྱོད་ཡུལ་མིན་པ་སྟེ། ཇི་སྐད་དུ། གཞན་(རྩ་ཤེས།)ལས་ཤེས་མིན་ཞི་བ་དང༌།། སྤྲོས་པ་རྣམས་ཀྱིས་མ་སྤྲོས་པ།། རྣམ་རྟོག་མེད་དོན་ཐ་དད་མེད།། དེ་དེ་ཁོ་ནའི་མཚན་ཉིད་དོ།། ཞེས་སོ།། འོ་ན། བློའི་སྤྱོད་ཡུལ་མིན་ན། མཚན་ཉིད་ཡོད་པར་འགལ་ཞིང་། དེ་བསྟན་ཡང་རྟོགས་པར་ནུས་པའི་ཕྱིར་རོ།། ཞེ་ན། བདེན་ཏེ། སྤྱོས་པ་ཐམས་ཅད་དང་བྲལ་བའི་དེ་བཞིན་ཉིད་ནི། བློའམ་ཤེས་པ་ཐམས་ཅད་ཀྱི་ཡུལ་མ་ཡིན་པའི་ཕྱིར་དང་། རྟོག་པས་བརྟགས་པ་ལས་འདས་པའི་ཕྱིར་སྒྲའི་སྤྱོད་ཡུལ་མ་ཡིན་པས་བསྟན་པར་མི་ནུས་ཀྱང་། དོན་དམ་པ་གཟིགས་པ་རྣམས་ཀྱི་ཀུན་རྫོབ་ཀྱི་བདེན་པ་ལ་བརྟེན་ནས་དོན་དམ་རྟོགས་པའི་ཐབས་སུ་སྒྲོ་བཏགས་ནས་སྟོན་པ་ཡིན་ཏེ། ཡི་(ཏིང་ངེ་འཛིན།)གེ་མེད་པའི་ཆོས་རྣམས་ལ།། ཉན་པ་པོ་གང་སྟོན་པ་གང༌།། དོན་གང་ཉན་ཅིང་སྟོན་བྱེད་པ།། སྒྲོ་བཏགས་པས་ན་ཡི་གེ་མེད།། ཅེས་སོ།། དེས་ན་ཀུན་རྫོབ་ལ་བརྟེན་ནས་དོན་དམ་བསྟན་པ་ནི། ཐབས་ཡིན། དེ་རྟོགས་པ་ནི། ཐབས་བྱུང་ཡིན་ནོ།། ཡང་། སྤྲོས་བྲལ་ཡིན་ན་ཡང་སྤྲོས་པ་བཀག་པའི་དགག་པ་ཡིན་པས་སྤྲོས་པར་འགྱུར་རོ།། ཞེ་ན། སྐྱོན་མེད་དེ། རབ་རིབ་ཅན་གྱིས་ནམ་མཁའ་ལ་སྐྲ་ཤད་ཡོད་དོ།། ཞེས་སྟོན་པས་ན། མིག་དག་པས་བལྟས་
པས་སྐྲ་ཤད་ཡོད་མེད་གང་ཡང་མ་མཐོང་ནས་ཁོའི་ཡོད་རྟོག་སྤང་བའི་དོན་དུ་སྐྲ་ཤད་ཅུང་ཟད་ཀྱང་ཡོད་པ་མ་ཡིན་ནོ།། ཞེས་སྟོན་པ་ན། ཡོད་པར་རྟོག་པའི་ངོར་དགག་པ་ལྷུར་བྱེད་པའི་ཚིག་སྨྲས་པ་ཡིན་གྱི། དོན་ལ་དགག་སྒྲུབ་མེད་པ་བཞིན་དུ་བྱིས་པས་ཕུང་ཁམས་སྐྱེ་མཆེད་ཡོད་མེད་དུ་རྟོག་པ་ན། དེ་དགག་པའི་དབང་གིས་ཡོད་མེད་དང་བྲལ་ལོ་ཞེས་བརྗོད་ཀྱི། མ་རིག་པའི་བག་ཆགས་མཐའ་དག་སྤངས་པའི་སངས་རྒྱས་ཀྱིས་ཕུང་སོགས་ཀྱི་རང་བཞིན་ཡོད་མེད་གང་དུའང་གཟིགས་པ་མིན་ཏེ། ཇི་སྐད་(འཇུག་པར།)དུ། རབ་རིབ་མཐུ་ཡིས་སྐྲ་ཤད་ལ་སོགས་པའི།། ངོ་བོ་ལོག་པ་གང་ཞིག་རྣམ་བརྟགས་པ།། དེ་ཉིད་བདག་ཉིད་གང་གིས་མིག་དག་པས།། མཐོང་སྟེ་དེ་ཉིད་དེ་བཞིན་འདིར་ཤེས་གྱིས།། ཞེས་སོ།། འོན་ཀྱང་སྤྲོས་བྲལ་དུ་ཡང་མངོན་པར་ཞེན་པར་མི་བྱ་སྟེ། ཞེན་ན། དངོས་པོར་ཞེན་པ་དང་ཁྱད་མེད་པའམ། དེ་བས་ཀྱང་དམན་པའི་ཕྱིར་ཏེ། སྨན་མ་ཞུ་བ་བཞིན་ཏེ། འོད་(འོད་སྲུང་མདོ།)སྲུང་། གང་ཟག་ཏུ་ལྟ་བ་རི་རབ་ཙམ་བླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི། དེ་ལྟ་མ་ཡིན་ནོ།། ཞེས་སོ།། རྟེན་འབྲེལ་གང་ཞིག་བློའི་སྤྱོད་ཡུལ་དུ་གྱུར་པ་ནི། ཀུན་རྫོབ་བདེན་པའི་མཚན་ཉིད་ཡིན་པར་འདོད་དོ།། རྩ་ཤེར། གང་ལ་བརྟེན་ནས་གང་འབྱུང་བ།། དེ་ནི་རེ་ཞིག་དེ་ཉིད་མིན།། དེ་ལས་གཞན་པའང་མ་ཡིན་ཕྱིར།། དེ་ཕྱིར་ཆད་མིན་རྟག་མ་ཡིན།། ཞེས་དང་། ཇི་སྐད་(འཇུག་པར།)དུ། གཏི་མུག་རང་བཞིན་སྒྲིབ་ཕྱིར་ཀུན་རྫོ་བ་སྟེ།། དེས་གང་བཅོས་མ་བདེན་པར་སྣང་དེ་ནི།། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ།། བཅོས་མར་གྱུར་པའི་དངོས་ནི་ཀུན་རྫོབ་ཏུའོ།། ཞེས་སོ།། འོ་ན་དོན་དམ་ཡང་ཀུན་རྫོབ་བདེན་པར་ཐལ་ཏེ། སྒྲོ་བཏགས་ནས་བསྟན་པས་བློས་རྟོགས་པའི་ཕྱིར་རོ།། ཞེ་ན། མ་གྲུབ་སྟེ། བློ་ལ་སྣང་མི་སྣང་ངམ། རྣམ་བཅས་རྣམ་མེད་ཀྱི་བློའི་གཟུང་བྱ་ཐམས་ཅད་བློ་དེས་བརྟགས་པ་ཡིན་པས་བློ་དེས་དོན་དམ་སྤྲོས་བྲལ་ལོ།། ཞེས་གཟུང་བའི་ཡུལ་
ཡང་ཀུན་རྫོབ་ལས་མ་འདས་ཏེ། བློ་དེས་འཛིན་ན། དོན་དམ་དུ་འགལ་བའི་ཕྱིར།ཇི་བདེན་གཉིས་མདོ། སྐད་དུ། ལྷའི་བུ། གལ་ཏེ་དོན་དམ་པར་དོན་དམ་པའི་བདེན་པ། ལུས་དང་ངག་དང་ཡིད་ཀྱི་སྤྱོད་ཡུལ་དུ་གྱུར་ན། དོན་དམ་པའི་གྲངས་སུ་མི་འགྲོ་ཞིང་། ཀུན་རྫོབ་ཀྱི་བདེན་པ་ཉིད་དུ་འགྱུར་རོ།། ལྷའི་བུ། འོན་ཀྱང་དོན་དམ་པའི་བདེན་པ་ནི། ཐ་སྙད་ཐམས་ཅད་ལས་འདས་པ་དང་། ཡང་དག་པར་མ་སྐྱེས་པ་དང་། མ་འགག་པ་དང་། བརྗོད་པར་བྱ་བ་དང༌། རྗོད་པར་བྱེད་པ་དང་། ཤེས་པ་དང་། ཤེས་བྱ་དང་བྲལ་བ་ཡིན་ཏེ། ཇི་སྲིད་དུ་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་འདས་པ་ནི། དོན་དམ་པའི་བདེན་པ་ཡིན་ནོ།། ཞེས་སོ།། ཕྱེ་བའི་ཐ་དད་ནི། བདེན་པ་གཉིས་པོ་དེ་ཉིད་དང་གཞན་དུ་བརྗོད་དུ་མེད་པ་སྟེ། དེ་ཉིད་དེ། གཅིག་ཡིན་ན། སོ་སོའི་སྐྱེ་བོ་ཐམས་ཅད་བདེན་པ་མཐོང་བ་དང་། སོ་སོའི་སྐྱེ་བོ་ཁོ་ནར་གྱུར་བཞིན་དུ་མྱང་འདས་དང་། འཚང་རྒྱ་བར་འགྱུར་བ་དང་། དོན་དམ་ཀུན་ནས་ཉོན་མོངས་སུ་འགྱུར་བ་དང་། དོན་དམ་འདུ་བྱེད་ཀྱི་བྱེ་བྲག་ཐམས་ཅད་ལ་བྱེ་བྲག་མེད་པ་བཞིན་དུ་འདུ་བྱེད་ཀྱི་མཚན་ཉིད་ཐམས་ཅད་ཀྱང་བྱེ་བྲག་མེད་པ་དང་། འདུ་བྱེད་མཐོང་ཐོས་བྱེ་བྲག་ཕྱེད་རྣམ་པར་ཤེས་ནས་དོན་དམ་ཚོལ་བར་མི་འགྱུར་བར་ཐལ་བའི་སྐྱོན་དང་། གཞན་ཏེ། ཐ་དད་ན། བདེན་པ་མཐོང་ཡང་འདུ་བྱེད་ཀྱི་མཚན་མ་དང་མ་བྲལ་བས་འཆིང་བ་ལས་མི་གྲོལ་ཞིང་མྱ་ངན་ལས་མི་འདའ་བ་དང་། དོན་དམ་འདུ་བྱེད་རྣམས་ཀྱི་སྤྱིའི་མཚན་ཉིད་དུ་མི་འགྱུར་བ་དང་། འདུ་བྱེད་ཀྱི་ངོ་བོ་ཉིད་མེད་པ་ཙམ་དོན་དམ་དུ་མི་འགྱུར་བ་དང་། ཀུན་བྱང་དུས་གཅིག་ཏུ་མཚན་ཉིད་ཐ་དད་དུ་གྲུབ་པར་(གང་ལ་མཚན་མ་ལས་དེ་བཞིན་ཉིད་ཐ་མི་དད་པ་དེ་ལ་ནི་དུས་གཅིག་ཏུ་འགྲུབ་པར་བརྟག་མི་ནུས་སོ།། ཡང་ན་མཚན་མ་རྣམ་པར་གཞིག་པ་དེ་བཞིན་ཡིན་ན་ཡང་མཚན་མའི་དུས་ན་དེ་བཞིན་ཉིད་མེད་ལ། དེ་བཞིན་ཉིད་ཀྱི་
དུས་ན་ཡང་མཚན་མ་མེད་པ་ཁོ་ན་ཡིན་པས་དུས་གཅིག་ཏུ་འགྲུབ་ཏུ་མི་རུང་བ་དེ་དུས་གཅིག་ཏུ་འགྲུབ་པའི་སྐྱོན་དུ་འགྱུར་རོ།། འགྲེལ་པར་བཤད།) ཐལ་བའི་སྐྱོན་རྒྱས་པར་གསུངས་ནས་དོན་བསྡུས་པ། འདུ་བྱེད་ཁམས་དང་དོན་དམ་མཚན་ཉིད་ནི།། གཅིག་དང་ཐ་དད་བྲལ་བའི་མཚན་ཉིད་དེ།། 
གཅིག་དང་ཐ་དད་ཉིད་དུ་གང་རྟོག་པ།། དེ་དག་ཚུལ་བཞིན་མ་ཡིན་ཞུགས་པ་ཡིན།། ཞེས་(བློ་གྲོས་ཤིན་ཏུ་རྣམ་དག་གི་ལེའུ་གསུམ་པར།)བཤད་པས་སོ།། ཕྱེ་བ་ལྟར་གྲངས་ངེས་པ་ནི། དང་གི་སྒྲས་བདེན་པ་ཙམ་དུ་སྟོབས་མཚུངས་པར་སྡུད་པས་གཉི་གའང་བདེན་པར་བསྟན་པས་གཉིས་ཡོད་དེ། དངོས་པོ་རྣམས་བདེན་པ་མཐོང་བ་དང་རྫུན་པ་མཐོང་བའི་ཡུལ་གྱི་ངོ་བོ་གཉིས་འཛིན་པའི་ཕྱིར་གཉིས་སུ་སངས་རྒྱས་དང་འཕགས་པ་རྣམས་འདོད་པ་སྟེ། བཞེད་དེ། དངོས་(འཇུག་པར།)ཀུན་ཡང་དག་རྫུན་པ་མཐོང་བ་ཡིས།། དངོས་རྙེད་ངོ་བོ་གཉིས་ནི་འཛིན་པར་འགྱུར།། ཡང་དག་མཐོང་ཡུལ་གང་དེ་དེ་ཉིད་དེ།། མཐོང་བ་རྫུན་པ་ཀུན་རྫོབ་བདེན་པར་གསུངས།། ཞེས་སོ།། ཡང་། དང་གི་སྒྲ་ནི། ངེས་གཟུང་སྟེ། བདེན་པ་ནི། འདི་གཉིས་ཁོ་ནར་འདུས་ཀྱི། གཞན་གསུམ་པ་མེད་ཅེས་ཏེ། མདོ་(ཡང་སྲས།)ལས། འཇིག་རྟེན་མཁས་པའི་བདེན་པ་འདི་གཉིས་ཏེ།། ཁྱོད་ཀྱིས་གཞན་ལ་མ་གསན་རང་གིས་གཟིགས།། དེ་ནི་ཀུན་རྫོབ་བདེན་དང་དོན་དམ་སྟེ།། བདེན་པ་གསུམ་པ་གང་ཡང་མ་མཆིས་སོ།། ཞེས་པས་སོ།། འོན་ཀྱང་བདེན་པ་བཞི་བསྟན་པ་ནི། འགོག་བདེན་དོན་དམ་ཡིན་ལ། གཞན་གསུམ་ཀུན་རྫོབ་ཀྱིས་བསྡུས་སོ།། འོ་ན། ཀུན་རྫོབ་ནི། རྫུན་པ་སླུ་བའི་ཆོས་ཅན་ཡིན་པས་བདེན་པར་འགལ་ཞིང་། མདོ་ལས་ཀྱང་། དགེ་སློང་དག། འདི་ནི་གཅིག་པུ་སྟེ། དོན་དམ་པའི་བདེན་པའོ།། ཞེས་པ་དང་འགལ་ཞེ་ན། བདེན་ཏེ། འཇིག་རྟེན་པ་རྣམས་དེ་ལ་བདེན་པར་ཞེན་ལ་སྟོན་པས་ཀྱང་དེ་དང་མཐུན་པར་ཐ་སྙད་མཛད་དེ། རྩ་ཤེ་ལས་ཀྱང་། འཇིག་རྟེན་ཀུན་རྫོབ་བདེན་པ་དང་།། ཞེས་ཁྱད་པར་གྱི་སྒྲ་གསུངས་པས་གཉིས་སུ་མི་འགལ་ཞིང་། དེ་ཁོ་ན་ཉིད་དུ་ན། དོན་དམ་པའི་བདེན་པ་གཅིག་པུ་ཡིན་པས་སྐྱོན་མེད་དོ།། 




༼ ༢ ༽ དེ་ཤེས་པའི་ཤེས་རབ་གཏན་ལ་དབབ་པ།
༼ ༡ ༽རྟོགས་བྱེད་ཕལ་པ་དང་རྣལ་འབྱོར་པར་དབྱེ་བ།
གཉིས་པ་ལ། དེ་རྟོགས་བྱེད་ཕལ་པ་དང་རྣལ་འབྱོར་པར་དབྱེ། ཕལ་པ་དང་རྣལ་འབྱོར་པ་འོག་མ་ལ་གོང་མས་གནོད། གནོད་པའི་རྒྱུ་མཚན་ཆོས་ཐམས་ཅད་རང་བཞིན་མེད་པར་རྟོགས་པ་བདེན་འཛིན་དང་འགལ། ཆོས་ཐམས་ཅད་རང་བཞིན་མེད་པ་ལ་རྩོད་པ་སྤང་བ་དང་བཞིའི་དང་པོ་ནི། བདེན་གཉིས་ལ་དབང་བའམ་དེའི་དབང་དུ་བྱས་པའི་བདེན་གཉིས་རྟོགས་པར་བྱེད་པ་པོ་དེ་ལ་དབྱེ་ན། འཇིག་ཅིང་ཉམས་པར་བྱེད་པས་འཇིག་རྟེན་སྤྱིའི་ཚིག་སྟེ། ཕུང་པོའམ་གང་ཟག་ཡིན་ལ། ཀུན་རྫོབ་དང་དོན་དམ་པའི་བདེན་པ་རྟོགས་པའི་གང་ཟག་རྣམ་པ་གཉིས་སུ་ལུང་དང་། རིགས་པས་
མཐོང་ངོ་།། གཉིས་པོ་གང་ན། འཇིག་རྟེན་ལ་གྲགས་པ་ལ་མཉམ་པར་གཞག་པ་ལ་རྣལ་འབྱོར། དེ་དང་ལྡན་པ་ལ་རྣལ་འབྱོར་པ་སྟེ། དེ་འདིར་མི་གཟུང་གི། བསྟན་བཅོས་ལས་གྲགས་པའི་ཞི་གནས་ལྷག་མཐོང་ཟུང་དུ་འཇུག་པའི་ཏིང་ངེ་འཛིན་ཆོས་ཐམས་ཅད་མ་དམིགས་པར་རྟོགས་པའི་མཚན་ཉིད་ཅན་དེ། རྣལ་འབྱོར། དེ་གང་ལ་ཡོད་པ་དེ་རྣལ་འབྱོར་པ་སྟེ། དེ་ཕུང་པོ་གཅིག་ཏུ་བྱས་པ་ནི། འཇིག་རྟེན་ཏེ། ཕྱིན་ཅི་མ་ལོག་པར་མཐོང་བའི་འཕགས་པ་ཉན་ཐོས་རྒྱུན་ཞུགས་ནས་སངས་རྒྱས་ཀྱི་བར་རོ།། འཁོར་བར་འཇུག་པའི་རྒྱུ་མ་རིག་པ་དང༌། སྲེད་པ་ལས་བྱུང་བའི་ཕལ་བ་སྟེ། དངོས་པོ་རྣམས་ཕྱིན་ཅི་ལོག་ཏུ་མཐོང་བའི་སོ་སྐྱེ་ཐམས་ཅད་དོ།། ཁ་(རྒྱ་འགྲེལ།)ཅིག། ཕལ་པ་མདོ་སྡེ་པ་དང་། རྣལ་འབྱོར་པ་སེམས་ཙམ་པ་ཡན་ཆད་ལ་སྦྱོར་བ་དང་། ཁ་(གཙང༌།)ཅིག། ཕལ་པ་བསྟན་པ་ལ་མ་ཞུགས་པ་དང་། རྣལ་འབྱོར་པ་ཞུགས་པ་ལ་འཆད་པ་ནི། མི་འཐད་དེ། དེ་གཉིས་ཀྱི་དབང་དུ་བྱས་ནས་རིམ་པ་བཞིན་བདེན་གཉིས་བཞག་པ་མིན་པའི་ཕྱིར་རོ།། 
༼ ༢ ༽ཕལ་པ་དང་རྣལ་འབྱོར་པ་འོག་མ་ལ་གོང་མས་གནོད་པ།
གཉིས་པ་ནི། རྣལ་འབྱོར་པ་དང་འཇིག་རྟེན་ཕལ་པ་གཉིས་ཡོད་པ་དེ་ལ་དམིགས་ཀྱིས་བསལ་བའི་འཇིག་རྟེན་ཕལ་པ་ནི། དངོས་པོའི་རང་བཞིན་ཕྱིན་ཅི་ལོག་ཏུ་བདག་དང་གཙང་བ་ལ་སོགས་པར་འཛིན་པ་ནི། རྣལ་འབྱོར་པའི་འཇིག་རྟེན་དེ་ཁོ་ན་ཉིད་རིག་པས་གནོད་ཀྱི་དེས་རྣལ་འབྱོར་པ་ལ་མི་གནོད་དོ།། ཕལ་པའི་བློ་འབའ་ཞིག་ལ་རྣལ་འབྱོར་པའི་བློས་གནོད་པར་མ་ཟད་ཀྱི། རྣལ་འབྱོར་པའི་བློ་ལ་ཡང་གནོད་དེ། བློ་སྟེ། ཤེས་རབ་ཡེ་ཤེས་ཀྱི་ཁྱད་པར་གྱིས་སྒྲིབ་པ་སྤངས་པ་དང་། དེས་མཚོན་ནས་ཏིང་ངེ་འཛིན་དང་སྙོམས་འཇུག་ལ་སོགས་པ་གོང་ནས་གོང་དུ་ཁྱད་ཞུགས་པའི་ཕྱིར་གོང་
མ་གོང་མའི་བློས་འོག་མ་འོག་མ་ལ་གནོད་ཅིང་ཟིལ་གྱིས་གནོན་ཏེ། ཉན་ཐོས་ཀྱིས་མི་རྟག་པར་རྟོགས་པ་ལ་ཐེག་ཆེན་གྱིས་གནོད་པ་ལྟ་བུའོ།། 
༼ ༣ ༽གནོད་པའི་རྒྱུ་མཚན་ཆོས་ཐམས་ཅད་རང་བཞིན་མེད་པར་རྟོགས་པ་བདེན་འཛིན་དང་འགལ་བ།
གསུམ་པ་ནི། དེ་ལྟ་ན་ཡང་རྣལ་འབྱོར་པའི་བློའི་ཁྱད་པར་ལས་ཕལ་པའི་ཤེས་པ་འཁྲུལ་པར་ཇི་ལྟར་རྟོགས་ནུས་ཤེ་ན། རྣལ་འབྱོར་པ་དང་ཕལ་པ་གཉི་ག་ཡང་མཐུན་སྣང་དུ་རང་བཞིན་མེད་པར་གྲུབ་པར་འདོད་པའི་སྒྱུ་མ་སྨིག་སྒྱུ་དྲི་ཟའི་གྲོང་ཁྱེར་ལ་སོགས་པའི་དཔེས་ཆོས་ཐམས་ཅད་རང་བཞིན་མེད་པ་ཉིད་དུ་བསྟན་པས་རྣལ་འབྱོར་པས་རང་བཞིན་མེད་པ་ཉིད་དུ་རྟོགས་པའི་ཕྱིར་དངོས་པོ་ཕྱིན་ཅི་ལོག་ཏུ་འཛིན་པའི་ཕལ་པའི་ཤེས་པ་འཁྲུལ་པར་གྲུབ་ལ། ཡང་གི་སྒྲས་རྣལ་འབྱོར་པ་འོག་མའི་ཤེས་འང་གོང་མ་ལ་ལྟོས་ནས་འཁྲུལ་པར་གྲུབ་བོ།། འོ་ན། བྱང་སེམས་ཆོས་ཅན། གཞན་དོན་དུ་སངས་རྒྱས་ཐོབ་པའི་དོན་དུ་ཚོགས་གཉིས་སྒྲུབ་པ་ལ་མི་འཇུག་པར་ཐལ། སངས་རྒྱས་སོགས་ཀྱང་རང་བཞིན་མེད་པའི་ཕྱིར་ཞེ་ན། མ་ཁྱབ་སྟེ། རང་བཞིན་མེད་ཀྱང་འཁོར་གསུམ་ཡོངས་སུ་དག་པས་ཕྱིན་དྲུག་གུས་པས་བསྒོམས་ན། དོན་དམ་རྟོགས་པར་འགྱུར་བས་རྟེན་འབྲེལ་གྱི་ཆོས་ཉིད་བསམ་གྱིས་མི་ཁྱབ་ལ།འབྲས་བུ་དོན་དམ་པའི་བདེན་པ་རྟོགས་པའི་དོན་དུ་ཀུན་རྫོབ་མ་དཔྱད་མ་བརྟགས་པར་དེའི་རྒྱུ་ལ་འཇུག་པའི་ཕྱིར་ཏེ། དེས་ན། བདེན་གཉིས་ཐབས་དང་ཐབས་བྱུང་དུ་གསུངས་པ་ཡིན་ནོ།། དེས་ན་རྣལ་འབྱོར་པས་ཀྱང་དང་པོ་ཉིད་དུ་དེ་ཉིད་མཐོང་བ་མིན་གྱི། ཀུན་རྫོབ་པའི་ཐབས་གོམས་པ་ལ་བརྟེན་ནས་རྟོགས་པ་ཡིན་པས་ཐ་སྙད་དུ་དགེ་སྡིག་གི་བླང་དོར་ལ་མ་ནོར་བར་འབད་དོ།། འོ་ན། རྣལ་འབྱོར་པས་སྒྱུ་མ་ལྟ་བུར་མཐོང་བ་དེ་ཉིད་ཕལ་པས་ཀྱང་རྟོགས་ན་ཅི་ལ་རྩོད་ཅིང་གནོད་ཅེ་ན།འཇིག་རྟེན་ཕལ་པ་ཡིས་རྒྱུ་རྐྱེན་ལས་སྐྱེས་པའི་དངོས་པོ་རྣམས་མཐོང་ཞིང་། མཐོང་བ་འབའ་ཞིག་མ་ཡིན་གྱི། ཡང་དག་པ་དོན་དམ་པར་ཡོད་པ་ཉིད་དུའང་རྟོག་པར་བྱེད་ཀྱི། རྣལ་འབྱོར་པས་རང་བཞིན་མེད་པ་སྒྱུ་མ་ལྟ་བུར་མཐོང་བ་བཞིན་དུ་མིན་པ་བདེན་པར་རྟོག་སྟེ། སྒྱུ་མ་མཁན་པོས་ཤིང་ལ་སོགས་པར་མཐོང་བ་ཉིད་ལྟད་མོའི་མིས་གླང་པོ་ཆེ་ལ་སོགས་པར་མཐོང་བ་བཞིན་ནོ།། རྒྱུ་མཚན་དེའི་ཕྱིར་འདིར་ཏེ། དངོས་པོར་སྣང་བ་འདི་ལ་རྣལ་འབྱོར་པ་དང༌། འཇིག་རྟེན་པ་ལྷན་ཅིག་ཏུ་རྩོད་དེ། འཇིག་རྟེན་པས་ཕྱིན་ཅི་ལོག་ཏུ་སྒྲོ་བཏགས་པ་ལ་རྣལ་འབྱོར་པས་ཕན་པའི་དོན་དུ་དེ་འགོག་པའི་ཕྱིར་རོ།། 




༼ ༤ ༽ ཆོས་ཐམས་ཅད་རང་བཞིན་མེད་པར་རྟོགས་པ་ལ་རྩོད་པ་སྤང་བ།
 ༡. གནས་ལུགས་སྒྱུ་མ་ལྟ་བུར་མི་འཐད་པའི་རྩོད་པ་སྤང་བ།
༡. སྤྱིར་སྒྱུ་མ་ལྟ་བུར་ལ་མདོ་སྡེ་པ་ལ་སོགས་པའི་རྒོལ་བ་སྤང་བ།
བཞི་པ་ལ། གནས་ལུགས་སྒྱུ་མ་ལྟ་བུར་མི་འཐད་པའི་དང༌། སྒྱུ་མ་ལྟ་བུར་རྟོགས་པ་ལམ་དུ་མི་འཐད་པའི་རྩོད་པ་སྤང་བ་གཉིས་ཀྱི་དང་པོ་ལ། སྤྱིར་སྒྱུ་མ་ལྟ་བུ་ལ་མདོ་སྡེ་པ་ལ་སོགས་པའི་དང་། ཁྱད་པར་ཤེས་པ་བདེན་མེད་ལ་རྣལ་འབྱོར་སྤྱོད་པ་བའི་རྒོལ་བ་སྤང་བ་གཉིས་ཀྱི་དང་པོ་ལ། ཚད་མས་བསལ་བ་དང་། ལུང་དང་འགལ་བ་དང་། རྒྱལ་བ་མཆོད་པ་དོན་མེད་དུ་ཐལ་བ་དང་། ཉིང་མཚམས་མི་སྦྱོར་བར་ཐལ་བ་དང་། དགེ་སྡིག་མེད་པར་ཐལ་བ་དང་། བྱང་ཆུབ་ཀྱི་སྤྱོད་པ་དོན་མེད་དུ་ཐལ་བ་སྤང་བ་དང་དྲུག་གི་དང་པོ་ནི། གཟུགས་སོགས་རང་བཞིན་མེད་ན། སྐྱེ་བོ་མ་ལུས་པས་ཐུན་མོང་དུ་དངོས་པོར་གྲུབ་པ་དང་འགལ་ཞེ་ན། གཟུགས་དང་། སོགས་ཀྱི་སྒྲས་ཚོར་བ་དང་སྒྲ་ལ་སོགས་པ་མངོན་སུམ་དུ་གྲུབ་པ་ཉིད་ཀྱང་འཇིག་རྟེན་པའི་
ཡོངས་སུ་གྲགས་པ་ཡིན་གྱི་ཚད་མས་རྟོགས་པ་མ་ཡིན་ཏེ། བྱིས་པའི་དབང་པོས་དམིགས་པ་དེ་ཁོ་ན་ཉིད་རྟོགས་པའི་ཚད་མ་ཡིན་ན། ཡེ་ཤེས་དོན་མེད་པར་ཐལ་བའི་ཕྱིར་རོ།། ཚད་མས་མ་རྟོགས་ན། ཇི་ལྟར་གྲགས་ཤིང་རྫུན་པ་ཡིན་ཞེ་ན། གྲགས་པ་དེ་ནི། བུད་མེད་ཀྱི་ལུས་མི་གཙང་བ་དང་། སོགས་ཀྱི་སྒྲས་མི་རྟག་པ་ལ་གཙང་བ་དང་། སོགས་ཀྱི་སྒྲས་རྟག་པར་ཞེན་ཅིང་གྲགས་པ་དེ་དེ་མ་ཡིན་ལ། དེར་འཛིན་པས་རྫུན་པ་བཞིན་དུ་གཟུགས་སོགས་ཀྱང་རྫུན་ནོ།། 
གཉིས་པ་ནི། གཟུགས་སོགས་མངོན་སུམ་གྱིས་མ་གྲུབ་ཀྱང་ལུང་གིས་གྲུབ་སྟེ། བྲམ་ཟེ། ཐམས་ཅད་ཐམས་ཅད་ཅེས་བྱ་བ་ནི། ཕུང་པོ་ལྔ་དང་། སྐྱེ་མཆེད་བཅུ་གཉིས་དང་། ཁམས་བཅོ་བརྒྱད་དོ།། ཞེས་དང༌། འདུས་བྱས་ཐམས་ཅད་སྐད་ཅིག་མ།། མི་གནས་བྱ་བ་ག་ལ་ཡོད།། ཅེས་པས་སོ།། ཞེ་ན། དེ་ནི་དངོས་པོ་ལ་མངོན་པར་ཞེན་པའི་འཇིག་རྟེན་རེ་ཞིག་སྟོང་ཉིད་བསྟན་མི་འོས་པ་རྣམས་སྟོང་ཉིད་ལ་གཞུག་པའི་དོན་དུ་ངན་འགྲོའི་དུཿཁ་ལས་སྐྱོབ་པའི་མགོན་པོས་དངོས་པོ་བསྟན་པ་ཡིན་གྱི། ངེས་དོན་མིན་ཏེ། རྒྱ་དཔེའི་ཡང་གི་སྒྲས་གཏན་ཚིགས་བསྟན་ཏེ། དངོས་པོ་རང་བཞིན་མེད་པའི་ཕྱིར། ཡང་ན། ཡང་གི་སྒྲས་དངོས་པོར་མ་ཟད་སྐད་ཅིག་དགེ། མའང་དྲང་དོན་དུ་བསྟན་ནོ།། ཇི་(དྲུག་ཅུ་པར།)སྐད་དུ། དགོངས་པའི་དབང་གིས་རྒྱལ་བ་རྣམས།། ང་དང་ང་ཡི་ཞེས་གསུངས་ལྟར།། ཕུང་པོ་ཁམས་དང་སྐྱེ་མཆེད་རྣམས།། དེ་བཞིན་དགོངས་པའི་དབང་གིས་གསུངས།། ཞེས་སོ།། དོན་དམ་པར་མེད་ན། དེ་རྣམས་སྐད་ཅིག་ཏུ་འགལ་ཞེ་ན། དེ་ཉིད་དོན་དམ་པར་ན་དངོས་པོ་དེ་དག་སྐད་ཅིག་མ་ཉིད་མ་ཡིན་ཏེ། རང་བཞིན་མེད་པའི་ཕྱིར། དེ་ཁོ་ནར་སྐད་ཅིག་མ་མ་ཡིན་ན། གང་ལ་དགོངས་ནས་སྐད་ཅིག་མར་བསྟན་ཞེ་ན། ཀུན་རྫོབ་ཏུ་སྐད་ཅིག་མར་བསྟན་ནོ།། སྐད་ཅིག་མ་ཀུན་རྫོབ་ཏུ་འགལ་ཏེ། འཇིག་རྟེན་པས་སྐད་ཅིག་མར་མ་རྟོགས་པའི་ཕྱིར་རོ།། ཞེ་ན། སྐྱོན་མེད་དེ། ཚུར་མཐོང་གིས་སྐད་ཅིག་མ་མ་རྟོགས་ཀྱང་གང་ཟག་གི་བདག་མེད་རྟོགས་པའི་རྣལ་འབྱོར་པའི་ཐ་སྙད་ཀྱི་ཡུལ་ཡིན་ལ། དེའང་ཐ་སྙད་དུ་ཀུན་རྫོབ་ཀྱི་རང་བཞིན་མི་སྤོང་བས་ཉེས་པ་མེད་དེ། དེས་སྐད་ཅིག་མ་རྟོགས་པའི་ཕྱིར་རོ།། དེ་ཀུན་རྫོབ་ཡིན་ན། འཇིག་རྟེན་པས་མི་རྟོགས་པར་རྣལ་འབྱོར་པ་ཁོ་ནས་མཐོང་ཞིང་དེ་ཁོ་ན་ཉིད་རྟོགས་པར་འཇོག་པ་ཅི་ཞེ་ན། འཇིག་རྟེན་ཏེ། ཚུ་རོལ་མཐོང་བ་ལ་ལྟོས་ནས་དེ་རྣམས་ཀྱི་དབང་པོ་ལས་འདས་པའི་དོན་མཐོང་བ་ཡིན་པས་དེ་ཁོ་ན་ཉིད་མཐོང་བ་ཡིན་ཏེ། དེ་ལ་འཇིག་རྟེན་པའི་གནོད་པ་མེད་དོ།། དེ་ཉིད་མཐོང་བ་ཡིན་པས་འཇིག་རྟེན་པས་མི་གནོད་པ་ལས་གཞན་དུ་གནོད་ན། ཁྱེད་རང་བུད་མེད་ཀྱི་ལུས་མི་གཙང་བའི་རང་བཞིན་དུ་ངེས་པར་རྟོག་ཅིང་སྒོམ་པ་ལ། འཇིག་རྟེན་པ་ལ་བུད་མེད་གཙང་བར་གྲགས་པས་གནོད་པར་འགྱུར་རོ།། 
གསུམ་པ་ནི། ཆོས་ཐམས་ཅད་སྒྱུ་མ་ལྟ་བུ་ཡིན་ན་སངས་རྒྱས་ཀྱང་སྒྱུ་མ་ལྟ་བུར་འགྱུར་ལ། དེ་ལྟ་ན། དེ་ལ་མཆོད་པ་དང་། གནོད་པ་བྱས་པས་བསོད་ནམས་དང་སྡིག་པ་མི་འབྱུང་བར་ཐལ་ལོ།། ཞེ་ན། ཇི་ལྟར་ཏེ། དཔེར་ན། ཁྱོད་དོན་དམ་པར་དངོས་པོར་ཡོད་པའི་རྒྱལ་བ་ལ་མཆོད་པས་དོན་དམ་པའི་བསོད་ནམས་སྐྱེ་བ་དེ་བཞིན་དུ། ངེད་ལ་ཡང་སྒྱུ་མ་དང་འདྲ་བའི་རྒྱལ་བ་ལ་སྒྱུ་མ་ལྟ་བུའི་མཆོད་པ་བྱས་པས་སྒྱུ་མ་ལྟ་བུའི་བསོད་ནམས་ཐོབ་སྟེ། གཉི་ག་རྟེན་འབྲེལ་དུ་ཁྱད་པར་མེད་པའི་ཕྱིར་རོ།། 
བཞི་པ་ནི། སྒྱུ་མའི་སངས་རྒྱས་ལ་བསོད་ནམས་ཡོད་དུ་ཆུག་ནའང་གལ་ཏེ་སེམས་ཅན་ཆོས་ཅན། ཤི་བ་སྟེ། རིས་མཐུན་པ་ལས་ཉམས་ནས་ཇི་ལྟར་ཞེས་པ། འདྲི་བའམ་མི་བཟོད་པ་སྟེ། སླར་ཡང་སྐྱེ་སྟེ། མི་སྐྱེ་བར་ཐལ། སྒྱུ་མ་དང་འདྲ་བ་ཡིན་པའི་ཕྱིར། སྒྱུ་མ་ཤི་ནས་མི་སྐྱེ་བ་བཞིན་ནོ།། ཞེ་ན། དཔེར་ན། དུས་ཇི་སྲིད་དུ་སྔགས་དང་། སྨན་ལ་སོགས་པའི་སྒྱུ་མའི་རྐྱེན་རྣམས་ཚོགས་པ་ཚང་བར་གྱུར་པ་དེ་སྲིད་དུ་སྒྱུ་མའང་རྒྱུན་མི་འཆད་པར་འབྱུང་བར་འགྱུར་བ་དེ་བཞིན་དུ། མ་རིག་པ་དང་། ལས་དང་། སྲིད་པའི་རང་བཞིན་གྱི་རྐྱེན་ཚོགས་པ་ཚང་བ་དེ་སྲིད་དུ་སེམས་ཅན་གྱི་རྒྱུད་ཀྱི་སྒྱུ་མའང་འབྱུང་བར་འགྱུར་རོ།། སེམས་ཅན་དོན་དམ་པར་མེད་ན་འཁོར་བ་ཇི་སྲིད་དུ་རྒྱུན་མི་འཆད་པར་འགལ་ཏེ། སྒྱུ་མ་ལ་ཡུན་རིང་པོ་མེད་པ་བཞིན་ནོ་ཞེ་ན། རྒྱུན་ཏེ། སེམས་ཅན་གྱི་རྒྱུད་དུས་རིང་དུ་འབྱུང་བ་ཙམ་གྱིས་ཇི་ལྟར་ཏེ། རྣམ་པ་གང་གིས་སེམས་ཅན་དོན་དམ་པར་བདེན་པར་ཡོད་པར་ཇི་ལྟར་འགྱུར་ཏེ། མི་འགྱུར་ན། འཁོར་བ་ཇི་སྲིད་བར་གནས་པའི་དྲི་ཟའི་གྲོང་ཁྱེར་ཡང་དོན་དམ་པར་ཐལ་ཏེ། རྒྱུན་རིང་བའི་ཕྱིར་རོ།། 
ལྔ་པ་ནི། སེམས་ཅན་བསད་ཀྱང་སྡིག་པ་མི་འབྱུང་བར་ཐལ་ཏེ། སྒྱུ་མ་ཡིན་པའི་ཕྱིར། ཞེ་ན། སྒྱུ་མའི་སྐྱེས་བུ་གསོད་པ་དང་། སོགས་ཀྱི་སྒྲས་ནོར་འཕྲོག་པ་ལ་སོགས་པ་ལ་སྡིག་པ་མེད་དེ། སེམས་མེད་པའི་ཕྱིར། འོན་ཀྱང་གསོད་སེམས་ཀྱིས་བརྒྱབ་པ་ལ་སྲོག་གཅོད་དངོས་གཞི་མེད་ཀྱང་མི་དགེ་བ་ནི་འབྱུང་ངོ།། ཞེས་འགྲེལ་པ་རྣམས་ལས་བཤད་དོ།། འོན་ཀྱང་བདག་གི་སེམས་ཅན་གཞན་བསད་པ་ལ་སྡིག་པ་མི་འབྱུང་བར་ཐལ་ཏེ། གཉི་ག་སྐྱུ་མ་ལྟ་བུ་ཡིན་པའི་ཕྱིར། དཔེར་ན། སྐྱ་མའི་སྐྱེས་བུས་སྒྱུ་མའི་སྐྱེས་བུ་བསད་པ་ལ་སྡིག་པ་མེད་པ་བཞིན་ནོ།། ཞེ་ན། སྒྱུ་མའི་སྐྱེས་བུས་སྒྱུ་མའི་སྐྱེས་བུ་བསད་པ་དང་། སོགས་ཀྱི་སྒྲས་ནོར་འཕྲོག་པ་སོགས་ལ་སྡིག་པ་མེད་དེ། སྒྱུ་མ་ལྟ་བུའི་གསོད་སེམས་ལ་སོགས་མེད་པའི་ཕྱིར། སྒྱུ་མ་ལྟ་བུའི་སེམས་དང་ལྡན་པའི་སྐྱེས་བུ་ལ་ཞེས་བདུན་པ་སྨོས་པས་གསོད་བྱེད་ལ་སྦྱོར་བར་གསལ་ཏེ། དེ་ལྟར་མ་ཡིན་པར་གསད་བྱ་ལ་སྦྱོར་ན། ལས་ཞེས་སྨྱོས་དགོས་པའི་ཕྱིར་རོ།། དེ་ལ་བསོད་ནམས་དང་སྡིག་པ་འབྱུང་བའི་ཕྱིར་རོ།། ནིའི་སྒྲ་ནི། སྔར་ལས་ཁྱད་པར་དུ་བྱེད་པའོ།། དཔེར་ན། དངོས་པོར་སྨྲ་བར་མིས་མི་བསད་པ་དང་། ཕ་བོང་གིས་མི་བསད་པ་གཉིས་དངོས་པོར་ཡོད་པར་མཚུངས་ཀྱང་སྡིག་པ་འོང་མི་འོང་གི་ཁྱད་ཡོད་པ་བཞིན་ནོ།། སྒྱུ་མར་མཚུངས་པ་ལ་སེམས་ཡོད་མེད་ཀྱི་ཁྱད་ཅི་ཞེ་ན། སྒྱུ་མའི་རྐྱེན་སྔགས་དང་། སོགས་ཀྱི་སྒྲས་སྨན་དང་རྣལ་འབྱོར་གྱི་མཐུ་ལ་སོགས་པ་རྣམས་ལ་སྒྱུ་མའི་སེམས་དང་ལྡན་པའི་སྒྱུ་་མའི་སྐྱེས་བུ་འབྱུང་བ་མེད་དེ། སྒྱུ་མའི་སྐྱེས་བུའི་སེམས་བསྐྱེད་པའི་ནུས་པ་མེད་པའི་ཕྱིར། ཞེས་འགྲེལ་པ་གཉིས་ཀྱིས་རང་གཞུང་དུ་འཆད་དོ།། འགྲེལ་ཆེན་ལ་སོགས་(བཻ། བི།)གསུམ་གྱིས། སྒྱུ་མའི་རྐྱེན་སྔགས་ལ་སོགས་པ་རྣམས་ལ་སྒྱུ་མའི་སེམས་སྐྱེད་པའི་ནུས་པ་མེད་པའི་ཕྱིར་སྒྱུ་མའི་སེམས་འབྱུང་བ་མེད་པས་སེམས་སྒྱུ་མར་མི་འཐད་དོ།། ཞེ་ན། སྒྱུ་མའི་སྒྲ་མཚུངས་ཀྱང་དེ་རྣམས་རྒྱུ་གཅིག་མ་ཡིན་ཏེ། དཔེར་ན། སྒྱུ་མའི་རྐྱེན་སྣ་ཚོགས་པ་ལས་སྐྱེས་པའི་སྒྱུ་མ་དེ་ཡང་སྣ་ཚོགས་པ་ཉིད་དེ། ལས་མ་སྐྱེས་པས་སྒྱུ་མ་མིན་པར་སྒྲུབ་མི་ནུས་སོ།། ཡང་གི་སྒྲ་ནི། ངེས་གཟུང་ངམ། རིམ་པ་བཞིན་སྦྱར་བའོ།། དེའི་རྒྱུ་མཚན་སྔགས་ལ་སོགས་པའི་རྐྱེན་གཅིག་གིས་འབྲས་བུ་ཀུན་ཏེ། ཐམས་ཅད་བསྐྱེད་པར་ནུས་པ་གང་ན་ཡང་སྟེ། དུས་འགའ་ཞིག་གམ། ཡུལ་འགའ་ཞིག་ན་ཡང་ཡོད་པ་མ་ཡིན་ནོ།། དེས་ན་སྒྱུ་མ་ལ་ལ་སྔགས་སོགས་ཀྱིས་སྐྱེད། ལ་ལ་མ་རིག་པས་སྐྱེད་པས། སྔགས་སོགས་ཀྱིས་མ་བསྐྱེད་པས་སྒྱུ་མ་མ་ཡིན་པར་སྒྲུབ་མི་ནུས་སོ།། དེ་ཐམས་ཅད་འཇིག་རྟེན་ཐ་སྙད་ཀྱི་རྗེས་སུ་འབྲངས་ཏེ་རྒྱུ་གཅིག་རྟོག་པས་སྤྲུལ་པའི་ཀུན་རྫོབ་པའི་དངོས་པོ་བརྟེན་ནས་བྱུང་བ་ཡིན་གྱི། དོན་དམ་པར་སྐྱེ་འགག་སོགས་མེད་དེ། ཆོས་ཐམས་ཅད་རང་བཞིན་གྱིས་མྱ་ངན་ལས་འདས་པའི་ཕྱིར་རོ།། 
དྲུག་པ་ནི། དེ་ལ་མ་བཟོད་ནས་གལ་ཏེ་ཆོས་ཐམས་ཅད་དོན་དམ་པར་རང་བཞིན་གྱིས་སྟོང་པའི་ཕྱིར་སྐྱེ་འགག་སོགས་དང་བྲལ་བའི་མྱ་ངན་ལས་འདས་པ་གདོད་མ་ནས་ཞི་བ་ཡིན་ཡང་བརྟགས་པ་ཀུན་རྫོབ་ཀྱི་བདེན་པས་སྐྱེ་རྒ་སོགས་དང་ལྡན་པའི་འཁོར་བར་འགྱུར་བ་དེ་ལྟ་ན། ཤེས་བྱ་ཆོས་ཅན། སེམས་ཅན་དུ་མ་ཟད། སྒྲིབ་པ་ཐམས་ཅད་སྤངས་ནས་མྱ་ངན་ལས་འདས་པའི་སངས་རྒྱས་ཀྱང་ཀུན་རྫོབ་ཏུ་སྐྱེ་རྒ་སོགས་དང་ལྡན་པའི་འཁོར་བར་འགྱུར་བར་ཐལ། དོན་དམ་པར་མྱ་ངན་ལས་འདས་ཀྱང་ཀུན་རྫོ་བ་འཁོར་བར་འགྱུར་བ་མི་འགལ་བའི་ཕྱིར། འདོད་ན། བྱང་ཆུབ་ཆེན་པོ་ཐོབ་པའི་དོན་དུ་རྐང་ལག་དང་མགོ་སྦྱིན་པ་ལ་སོགས་པའི་དཀའ་བ་སྤྱོད་པ་ཆོས་ཅན། དེས་ཅི་ཞིག་བྱ་སྟེ། འཁོར་བ་སྤང་མི་ནུས་པར་ཐལ། དེས་བསྒྲུབས་པའི་སངས་རྒྱས་ཀྱང་འཁོར་བ་ཡིན་པའི་ཕྱིར་རོ།། ཞེ་ན། འདི་ཇི་སྲིད་རྐྱེན་རྣམས་ཞེས་པས་ལན་བཏབ་ཟིན་མོད་ཀྱི། འདིར་ཡང་དོན་དམ་པར་འཁོར་བ་མེད་ཅིང་མྱ་ངན་ལས་འདས་ཀྱང་ཀུན་རྫོབ་ཏུ་དཔེར་ན། ནི་སྟེ། གང་གི་ཕྱིར་སྒྱུ་མའི་རྒྱུ་རྐྱེན་རྣམས་རྒྱུན་མ་ཆད་ཅིང་མ་ཉམས་ན་འབྲས་བུ་སྒྱུ་མའི་རྒྱུན་ལྡོག་པར་མི་འགྱུར་བ་བཞིན་དུ། འདུ་བྱེད་ལ་སོགས་པའི་འཁོར་བའི་རྐྱེན་ལས་ཉོན་རྣམས་རྒྱུན་མ་ཆད་ན། འབྲས་བུ་འཁོར་བ་ལས་ཀྱི་སྒྱུ་མའང་ལྡོག་པར་མི་འགྱུར་ཏེ། ཇི་སྲིད་མ་རིག་པ་མ་སྤངས་བར་དུ་མ་རིག་པ་དང༌། ཡོད་དོ།། མ་རིག་པ་ལ་སོགས་པའི་འཁོར་བའི་རྐྱེན་རྣམས་ཀྱི་རྒྱུན་ཆད་པ་ན་འཁོར་བ་ཐ་སྙད་ཀུན་རྫོབ་ཏུ་ཡང་མི་འབྱུང་། ཡང་གི་སྒྲས་དོན་དམ་པར་ལྟ་ཅི་སྨོས། མ་རིག་པ་སོགས་རྒྱུན་གཅོད་པའི་གཉེན་པོ་འཕགས་ལམ་ལ་གོམས་པའི་ཕྱིར་སངས་རྒྱས་འཁོར་བར་ཐལ་བར་མི་འགྱུར་རོ།། འདིར་བཻ་རོ་ཙ་ནས། སངས་རྒྱས་ཀྱང་སེམས་ཅན་གྱི་རྐྱེན་ཡོད་ན་འབྱུང་གི། མེད་ན་མི་འབྱུང་ཞེས་པ་ནི། ཡི་གེའི་དོན་མ་ཡིན་ཏེ། སངས་རྒྱས་སྤྲུལ་པ་སྣ་ཚོགས་ཀྱིས་སེམས་ཅན་གྱི་དོན་མཛད་ཀྱང་། འཁོར་བའི་རྒྱུ་བག་ཆགས་སྤངས་པའི་ཕྱིར་ཀུན་རྫོབ་ཏུའང་འཁོར་བ་མེད་དོ།། 
༢. ཁྱད་པར་ཤེས་པ་བདེན་པར་མེད་པ་རྣལ་འབྱོར་སྤྱོད་པའི་རྒོལ་བ་སྤང་བ། 
གཉིས་པ་ལ། སེམས་དོན་དམ་དུ་མེད་ན། སྒྱུ་མ་མི་དམིགས་པར་དང་། འཁོར་བ་མེད་པར་ཐལ་བའི་རྩོད་པ་སྤྲང་བ་གཉིས་ཀྱི་དང་པོ་ལ། རྩོད་ལན་གཉིས་ཀྱི་དང་པོ་ནི། རྣལ་འབྱོར་སྤྱོད་པ་པ་ན་རེ། ཁྱེད་དབུ་མ་པ་ལྟར་ན། གང་གི་ཚེ་འགྲོ་བ་ཐམས་ཅད་སྒྱུ་མའི་བདག་ཉིད་རང་བཞིན་གྱིས་སྟོང་པ་ཉིད་ཡིན་ན། ཕྱི་དོན་མེད་པ་བཞིན་དུ་ཀུན་རྫོབ་འཛིན་པའི་བློ་ཡང་ཁྱེད་ལ་མེད་པས་དེའི་ཚེ་སྐྱ་མ་ཆོས་ཅན། བློ་གང་གི་དམིགས་པར་འགྱུར་ཏེ། མི་དམིགས་པར་ཐལ། དེ་དམིགས་བྱེད་འཁྲུལ་བའི་ཤེས་པའང་ཡོད་མིན་ན་སྟེ། མེད་པའི་ཕྱིར། འང་གི་སྒྲས་ཕྱི་དོན་མེད་པར་མ་ཟད་ཅེས་པའོ།། 
གཉིས་པ་ལ། དམིགས་བྱ་མེད་ན་མི་དམིགས་པར་ཐལ་བས་མདོར་བསྟན། སེམས་སྒྱུ་མ་ཡིན་མིན་བརྟགས་ཏེ་དགག་པ་རྒྱས་པར་བཤད། བདེན་པ་མེད་ཀྱང་དམིགས་པར་འཐད་པའི་དོན་བསྡུ་བ་གསུམ་གྱི་དང་པོ་ནི། གང་གི་ཚེ་སེམས་ཙམ་པ་ཁྱོད་ལ་སེམས་མ་གཏོགས་པ་གཟུང་བྱ་གླང་པོ་ཆེ་ལ་སོགས་པའི་རྣམ་པའི་སྒྱུ་མ་ཉིད་མེད་ན། ཤེས་པས་ཆོས་ཅན། སྒྱུ་མ་ཅི་ཞིག་དམིགས་ཏེ། མི་དམིགས་པར་ཐལ། དམིགས་བྱ་སྒྱུ་མ་མེད་པའི་ཕྱིར་རོ།། 
གཉིས་པ་ལ། སེམས་ཉིད་སྒྱུ་མ་ཡིན་པ་དང༌། སེམས་ལས་སྒྱུ་མ་དེ་ཉིད་དང་གཞན་དུ་བརྗོད་དུ་མེད་པ་དགག་པ་གཉིས་ཀྱི་དང་པོ་ལ། ཁས་བླང་བརྗོད་པ་དང༌། དེ་དགག་པ་གཉིས་ཀྱི་དང་པོ་ནི། གལ་ཏེ་ཕྱི་དོན་མེད་ན་ཡང་ཕྱི་དོན་གྱི་རྣམ་པར་སྣང་བ་གཟུགས་སོགས་སུ་སྣང་བ་དེ་ནི། སེམས་རྣམ་པར་ཤེས་པ་ཉིད་ཡིན་པས་ནང་འཛིན་པའི་སེམས་ཀྱི་སྣང་བ་གཞན་དུ་དེ་ཁོ་ན་ཉིད་དུ་དངོས་པོར་ཡོད་དོ།། ཞེ་ན།
གཉིས་པ་ལ། སེམས་ཡིན་ན་སེམས་ཀྱིས་མི་མཐོང་བར་ཐལ་བ་དང་། རང་རིག་བཀག་པའི་སྒོ་ནས་ཁྱབ་པ་སྒྲུབ་པ་གཉིས་ཀྱི་དང་པོ་ནི། སེམས་ཆོས་ཅན། སྒྱུ་མ་གང་ཞིག་སེམས་གང་གིས་མཐོང་བ་མི་སྲིད་པར་ཐལ། གང་གི་ཚེ་སྟེ། གང་གི་ཕྱིར་སེམས་ཉིད་སྒྱུ་མ་ཡིན་གྱི། སེམས་ལས་ཐ་དད་པའི་མཐོང་བྱ་མེད་པ་དེའི་ཚེ་སྟེ། དེའི་ཕྱིར། ཁྱབ་པ་ཡོད་དེ། མཐོང་བ་མཐོང་བྱ་ལ་ལྟོས་པས་སོ།། འདོད་ན། འགྲོ་བ་མ་ལུས་ལོང་བར་འགྱུར་རོ།། 
གཉིས་པ་ལ། རང་གིས་རང་རིག་པ་མེད་པར་ལུང་རིགས་ཀྱིས་སྒྲུབ། མར་མེའི་དཔེས་རང་གིས་རང་རིག་པ་དགག། རང་རིག་མེད་པ་ལ་རྩོད་པ་སྤང་བ་གསུམ་གྱི་དང་པོ་ནི། སྐྱོན་མེད་དེ། ཤེས་པ་རང་རིག་པ་ཉིད་ཀྱིས་རང་གི་ངོ་བོ་མྱོང་བ་ན། དེ་དང་ཐ་མི་དད་པས་སྒྱུ་མའི་རྣམ་པ་ཡང་རྟོགས་སོ།། ཞེ་ན། དོན་དམ་པར་ཆོས་ཐམས་ཅད་སྟོང་ཉིད་ཡིན་པས་རང་རིག་པ་མེད་དེ། འཇིག་རྟེན་སེམས་ཅན་གྱི་མགོན་པོ་སྟེ་སྐྱབས་སངས་རྒྱས་ཀྱིས་སེམས་ཀྱིས་སེམས་མི་མཐོང་ངོ༌།། ཞེས། ཇི་(ལང་གཤེགས།)ལྟར་རལ་གྲི་རང་སོ་དང༌།། ཇི་ལྟར་སོར་མོ་རང་རྩེ་ལ།། མི་གཅོད་པ་དང་མ་རེག་པ།། དེ་བཞིན་སེམས་ཀྱིས་སེམས་མི་མཐོང༌།། ཞེས་གསུངས་ཏེ། ཇི་ལྟར་ཏེ། དཔེར་ན། རལ་གྲིའི་སོ་རང་ལ་རང་གིས་མི་གཅོད་པ་དེ་བཞིན་དུ། ཡིད་དེ། སེམས་ཀྱང་རང་གིས་རང་མི་རིག་སྟེ། ཤེས་པ་ཆ་མེད་གཅིག་ལ་རིག་བྱ་རིག་བྱེད་རིག་པའི་བདག་ཉིད་གསུམ་མེད་པའི་ཕྱིར་རོ།། 
གཉིས་པ་ལ། ཁས་བླངས་བརྗོད་པ་དང་། དེ་དགག་པ་གཉིས་ཀྱི་དང་པོ་ནི། ཇི་ལྟར་ཏེ། དཔེར་ན། མར་མེས་མུན་ནང་གི་བུམ་སོགས་གཞན་གསལ་བར་བྱེད་པ་གང་ཡིན་པ་དེ་ཉིད་ཀྱིས་མར་མེ་རང་གི་དངོས་པོའང་ཡང་དག་པར་གསལ་བར་བྱེད་ཀྱི། གསལ་བྱེད་གཞན་ལ་མི་ལྟོས་པ་བཞིན་དུ་ཤེས་པ་རང་རིག་པའི་བདག་ཉིད་དུ་སྐྱེས་པས་རིག་བྱེད་གཞན་ལ་མི་ལྟོས་པར་རང་རིག་གོ་ཞེ་ན།
གཉིས་པ་ལ། དཔེ་དང་། དོན་དགག་པ་གཉིས་ཀྱི་དང་པོ་ནི། མར་མེ་ཆོས་ཅན། མར་མེ་གསལ་ཞིང་སྣང་བར་བྱ་དགོས་པ་མིན་པར་ཐལ་ཏེ། གང་གི་ཕྱིར་ན། མུན་གྱིས་བསྒྲིབས་པ་མེད་པའི་ཕྱིར་རོ།། ཁོ་ན་རེ། སྐྱོན་མེད་དེ། ཧི་སྟེ། གང་གི་ཕྱིར་ཤེལ་སྔོན་པོ་མ་ཡིན་པ་སྔོན་པོར་འགྱུར་བ་འདབ་མ་སྔོན་པོ་སོགས་ཉེ་བ་ལ་ལྟོས་པ་བཞིན་དུ། ཨུཏྤལ་སྔོན་པོ་སྔོན་པོ་ཉིད་དུ་བྱ་བ་ལ་སྔོ་བྱེད་གཞན་ལ་ལྟོས་པ་ཡོད་པ་མ་ཡིན་པར་རང་གིས་རང་སྔོ་བ་དེ་བཞིན་དུ་བུམ་སོགས་འགའ་ཞིག་གསལ་བ་གསལ་བྱེད་གཞན་ལ་ལྟོས་པ་དང་། མར་མེ་སོགས་འགའ་ཞིག་གསལ་བ་གསལ་བྱེད་གཞན་ལ་མེད་པའང་མཐོང་ངོ་།། ཞེ་ན། དཔེ་འདི་ཡང་མ་གྲུབ་སྟེ། ཨུཏྤལ་སྔོན་པོ་དེ་གཞན་ལ་མ་ལྟོས་པར་སྔོ་བ་མ་ཡིན་ཏེ། རང་གི་རྒྱུ་རྐྱེན་ལ་ལྟོས་ནས་སྔོན་པོར་སྐྱེས་པའི་ཕྱིར།
ཤེལ་སྔོན་པོ་བཞིན། གལ་ཏེ་ཨུཏྤལ་སྔོན་པོ་དེ་རང་གི་རྒྱུ་རྐྱེན་ལས་སྔོན་པོ་མིན་པར་སྐྱེས་པ་ལ་དེ་སྔོན་པོ་ཉིད་དུ་འགྱུར་བ་གཞན་ལ་མ་ལྟོས་པར་བདག་ཉིད་བདག་གི་བྱས་ན། ཨུཏྤལ་རང་གིས་རང་སྔོ་བར་འགྱུར་མོད་ཀྱི། དེ་འདྲ་བྱས་པ་མེད་དེ། རང་ལ་རང་གི་བྱེད་པ་འགལ་བའི་ཕྱིར་རོ།། འོ་ན། ཨུཏྤལ་རང་རྒྱུ་ལས་སྔོ་བ་ཉིད་ཀྱིས་ཤེས་པ་རང་རིག་པར་འགྲུབ་སྟེ། རང་རྒྱུ་ལས་བེམ་པོ་ལས་ལྡོག་པར་སྐྱེས་པའི་ཕྱིར་རོ།། ཞེ་ན། རྒྱུ་རྐྱེན་ལས་སྐྱེས་ན། དེ་ཁོ་ནར་རང་བཞིན་མེད་པས་ཁྱབ་པས་རང་རིག་གྲུབ་པར་འགལ་ཞིང༌། ངེད་ལ་བེམ་པོ་མ་གྲུབ་པས་དེ་ལས་ལྡོག་པར་གྲུབ་པ་འགལ་ལོ།། 
གཉིས་པ་ནི། མར་མེ་རང་གསལ་བ་ཡིན་དུ་ཆུག་ནའང་མར་མེ་གསལ་བྱེད་གཞན་ལ་མི་ལྟོས་པར་རང་ཉིད་ཀྱིས་གསལ་བར་བྱེད་དོ།། ཞེས་ཤེས་པས་གོ་ཞིང་ཤེས་ཏེ་བརྟགས་པའི་ཚུལ་གྱིས་རྗོད་པར་བྱེད་ན། བློ་སྟེ། ཤེས་པ་ནི། རང་གིས་རང་གསལ་བ་ཉིད་ཡིན་ནོ།། ཞེས་རྒྱུ་གང་གིས་ཤེས་ནས་རང་གོ་ཞེས་དེ་སྐད་བརྗོད་དེ། ཤེས་པའི་རྟོགས་བྱེད་མེད་པའི་ཕྱིར་ཏེ། ཤེས་པ་སྔ་མས་ནི་མ་སྐྱེས་པ་མི་རྟོགས། ཕྱི་མས་ནི་འདས་པ་མི་རྟོགས། དུས་མཉམ་པ་ལ་ནི། ཕན་མི་འདོགས་པས་ཡུལ་མིན། རང་རིག་ནི། རྩོད་གཞི་ཡིན་པས་སྒྲུབ་བྱེད་དུ་མི་རུང་བའི་ཕྱིར་རོ།། དེས་ན་རང་རིག་མི་རིགས་ཏེ། གང་གི་ཚེ་མར་མེ་བཞིན་དུ་གསལ་བའམ། བུམ་པ་བཞིན་དུ་མི་གསལ་བ་ཕན་ཚུན་བསྡུ་བའི་ཕྱིར་འམ་གྱི་སྒྲ་གཉིས་སོ།། དེ་གཉིས་གང་ལྟར་ཡང་རུང་སྟེ། སྐྱེ་བོ་རྣམས་ཀྱི་ཡུལ་ཁོ་ན་མྱོང་བས་རྟོགས་ན་ཐ་སྙད་དུ་བརྗོད་ཀྱི། བློ་ནི། རྟོགས་པ་པོ་མེད་པའི་ཕྱིར་སུས་ཀྱང་མཐོང་བ་མེད་དེ། ཇི་སྐད་དུ། འོད་སྲུང་། སེམས་ནི་སངས་རྒྱས་ཐམས་ཅད་ཀྱིས་མ་གཟིགས། མི་གཟིགས། གཟིགས་པར་མི་འགྱུར་རོ།། ཞེས་བཤད་ན། དེའི་ཚེ་གསལ་བའམ་མི་གསལ་བའི་ཁྱད་པར་དེ་ནི་བརྗོད་པ་སྟེ། བསྟན་ཀྱང་དོན་མེད་དེ། དཔེར་ན། མོ་གཤམ་སྟེ། བུ་ཚ་མི་སྐྱེ་བའི་ཆོས་ཅན་གྱི་བུད་མེད་ཀྱི་བུ་མོ་མི་སྲིད་པས་དེའི་འགྱིང་བག་སྟེ། སྒེག་པ་བསྟན་ཡང་དོན་མེད་པ་བཞིན་ནོ།། 
གསུམ་པ་ལ། རང་རིག་མེད་ན། རྣམ་ཤེས་མི་དྲན་པར་དང༌། རྐྱེན་གཞན་དང་ལྡན་པས་མི་ཤེས་པར་དང༌། མཐོང་ཐོས་ཀྱི་ཐ་སྙད་མི་འཐད་པར་ཐལ་བ་སྤང་བ་གསུམ་གྱི་དང་པོ་ནི། གལ་ཏེ་རྣམ་ཤེས་ལ་རང་རིག་ཡོད་པ་མིན་པས་ཉམས་སུ་མ་མྱོང་ན། རྣམ་ཤེས་ཆོས་ཅན། དུས་ཕྱིས་དྲན་པར་ཇི་ལྟར་འགྱུར་ཏེ། མི་འགྱུར་བར་ཐལ། ཉམས་སུ་མ་མྱོང་བའི་ཕྱིར། ཁྱབ་པ་ཡོད་དེ། དྲན་པ་མྱོང་བའི་འབྲས་བུ་ཡིན་པས་སོ།། ཞེ་ན། རང་རིག་ཉིད་མ་གྲུབ་པས་དྲན་པ་དེའི་འབྲས་བུར་མི་འགྲུབ་བོ།། ངེད་ལ་རང་རིག་མེད་ཀྱང་ཤེས་པ་ལ་གཞན་གཟུང་བ་མྱོང་བ་ན། དེའི་ཤེས་པ་དྲན་པར་འགྱུར་ཏེ། དེ་ལ་ཤེས་པ་དེ་མྱོང་བྱེད་དུ་འབྲེལ་བའི་ཕྱིར་། ལྡོང་རོས་སམ་བབ་ལས་བྱུགས་པའི་བྱི་བས་དམུགས་པས་དུག་ཞུགས་པ་དེ། འབྲུག་གི་སྒྲ་གྲགས་པའི་དུས་ན་དུག་ལངས་པས་སྔར་དུག་མ་ལངས་ཀྱང་ཕྱིས་ལྡང་བ་བཞིན། སྔར་མ་མྱོང་ཡང་ཕྱིས་དྲན་པ་མི་འགལ་ལོ།། བོད་རྣམས། སྔར་དུག་ཞུགས་པ་མ་ཤེས་ཀྱང་ཕྱིས་ཤེས་པ་བཞིན་ཞེས་འཆད་དོ།། དགེ་ལྷ་ན་རེ། དབྱར་དུག་ཅན་གྱི་བྱི་བ་ཡོད་པར་རྟོགས། སྦྲུལ་མ་མཐོང་བར་སྦྲུལ་གྱིས་ཟིན་པའི་དུག་ལ་བྱི་བའི་རེ་དུག་ཏུ་དྲན་པ་བཞིན་ཟེར་ཏེ། དེ་དྲན་པ་ཡང་དག་མིན་པས་དཔེར་མི་རུང་ངོ།། 
གཉིས་པ་ནི། རྐྱེན་གཞན་ལྟ་བའི་རིག་པ་སོགས་དང་། གཞན་སེམས་ཤེས་པའི་མངོན་ཤེས་དང་ལྡན་པ་ནི། དེའི་ཚོགས་པ་དང་འབྲེལ་བའི་སེམས་མཐོང་བའི་ཕྱིར་ཤེས་པ་རང་ཉིད་རབ་ཏུ་གསལ་ཞིང་རང་རིག་གི་རྣམ་པ་ཐམས་ཅད་དུ་ལྐོག་ཏུ་གྱུར་ན། དེ་དག་གིས་ཀྱང་མི་རྟོགས་པར་ཐལ་བའི་ཕྱིར་རོ།། ཞེ་ན། རྐྱེན་གཞན་ལས་རྟོགས་པའི་རྟོགས་བྱ་གང་ཡིན་དེ་རྟོགས་བྱ་དེའི་རྟོགས་བྱེད་ཡིན་པས་མ་ཁྱབ་སྟེ། གྲུབ་པའི་མིག་སྨན་གྱི་སྦྱོར་བ་ལས་ས་འོག་གི་གཏེར་གྱི་བུམ་པ་མཐོང་བ་ན། དེ་ཉིད་མཐོང་བྱེད་མིག་སྨན་ཉིད་དུ་འགྱུར་བ་མིན་པ་བཞིན་ནོ།། མཐོང་བྱ་བུམ་པ་གསུམ་པ་ནི། ཤེས་པས་རང་མ་རིག་ན། ཤེས་པ་ཆོས་ཅན། གཟུགས་སྒྲ་མཐོང་ཐོས་ཀྱི་ཐ་སྙད་མི་འཐད་པར་ཐལ། རང་མ་རིག་པའི་ཕྱིར། ཞེ་ན། དོན་དམ་པར་མེད་པར་ཐལ་བ་ལ་བསལ་བ་མེད། ཀུན་རྫོབ་ཏུ་ཟེར་ན། ཇི་ལྟར་ཏེ། གང་གི་ཕྱིར་མིག་ཤེས་སོགས་ཀྱིས་མངོན་སུམ་དུ་མཐོང་བ་དང་། གང་ཟག་གཞན་དང་ལུང་ལས་
ཐོས་པ་དང༌། རྗེས་དཔག་གིས་ངེས་པའི་ཤེས་པ་དག། ཐ་སྙད་ལ་བརྟེན་པའི་སྐབས་འདིར་དགག་པར་བྱ་བ་མིན་ཏེ། འཇིག་རྟེན་གྲགས་པ་བཞིན་དུ་མ་དཔྱད་པའི་ངོ་བོར་ཁས་ལེན་པས་ཞོག་ཅིག། འོ་ན། ཅི་འགོག་ཅེ་ན། འདིར་ནི། དངོས་པོ་བདེན་པ་མ་ཡིན་པ་ལ་དོན་དམ་པའི་བདེན་པར་རྟོག་པ་དེ། བཟློག་པར་བྱ་བ་ཡིན་ཏེ། དུཿཁའི་རྒྱུར་གྱུར་པའི་ཕྱིར་རོ།། དེས་ན་དོན་དམ་པར་རང་རིག་ཅུང་ཟད་ཀྱང་མེད་ཅིང་སྟོན་པས་སེམས་ཙམ་དུ་གསུངས་པའང་དྲང་དོན་དུ་ཡིན་ནོ།། 
གཉིས་པ་ལ། གལ་ཏེ་སེམས་་ལས་སྐྱུ་མ་གཞན་ཡིན་ན། སེམས་ཙམ་གྱི་གྲུབ་མཐའ་དང་འགལ། དེ་ཉིད་ཡིན་ན་སྔར་བཀག། གཉི་ག་ཡིན་པ་འགལ་བའི་
ཕྱིར་མི་སྲིད་དོ།། དེས་ན་སེམས་ལས་སྒྱུ་མ་གཞན་ཏེ། ཐ་དད་པ་ཡང་མིན། གཞན་མིན་པ་སྟེ། ཐ་དད་མིན་པར་མི་རྟོག་སྟེ། གཉི་གར་བརྗོད་དུ་མེད་དོ།། ཞེ་ན། འདི་བོད་ཁ་ཅིག། མུ་སྟེགས་གཅེར་བུ་པའི་འདོད་པར་འཆད་པ་ནི་མི་འཐད་དེ། སྐབས་སུ་མ་བབ་ཅིང་གོང་འོག་གི་གཞུང་དང་མ་འབྲེལ་ལ། འགྲེལ་པ་དྲུག་ཀ་ནས་མ་བཤད་པའི་ཕྱིར་རོ།། རྔོག་རྣམ་མེད་ལ་སྦྱོར་ཏེ། རུང་ངོ་།། སྒྱུ་མ་དེ་ཆོས་ཅན། ཇི་ལྟར་སེམས་ལས་གཞན་མིན་ཏེ། ཡིན་པར་ཐལ། དངོས་པོ་ཡིན། སེམས་མ་ཡིན་པའི་ཕྱིར་རོ།། སེམས་ལས་སྒྱུ་མ་གཞན་མིན་ཏེ། སེམས་ཉིད་སྒྱུ་མའོ།། ཞེ་ན། སེམས་དེ་ཆོས་ཅན། བདེན་
པའི་དངོས་པོར་མེད་པར་ཐལ། སྒྱུ་མ་ཡིན་པའི་ཕྱིར་རོ།། 
གསུམ་པ་ནི། ཇི་ལྟར་ཏེ། དཔེར་ན། དམིགས་བྱ་སྒྱུ་མའི་རྟ་གླང་སོགས་བདེན་པར་གྲུབ་པ་མིན་ཡང་བལྟ་བྱར་རུང་བ་དེ་བཞིན་དུ། ཡང་གི་སྒྲས་དེར་མ་ཟད། ཡིད་ཀྱང་དོན་དམ་པར་མེད་ཀྱང་ཀུན་རྫོབ་ཏུ་ལྟ་བྱེད་དུ་རུང་བས་འཁྲུལ་པ་མེད་ན། མི་དམིགས་པའི་སྐྱོན་མེད་དོ།། 
གཉིས་པ་ནི། སེམས་ཙམ་པ་ན་རེ། སེམས་ཆགས་སོགས་ཀྱི་དྲི་མ་ཅན་ལ་ཀུན་ནས་ཉོན་མོངས་དང་། དྲི་མ་ལས་གྲོལ་བའི་གནས་གྱུར་ལ་རྣམ་བྱང་དུ་བརྗོད་པས་སེམས་མེད་ན། འཁོར་འདས་མེད་པར་འགྱུར་ཏེ། དེ་གཉིས་སེམས་ལ་བརྟེན་པ་སེམས་ཀྱི་ཆོས་ཡིན་པའི་ཕྱིར་ཞེ་ན། གལ་ཏེ་འཁོར་བ་དེ་དངོས་པོ་སྟེ། སེམས་ལ་བརྟེན་པ་ཙམ་ཡིན་ན། དེ་དངོས་པོ་ཡོད་མེད་གང་ཡིན། དངོས་པོ་ཡིན་ན། སེམས་ཡིན་ནམ། དེ་ལས་གཞན་ཡིན། སེམས་ཡིན་ན། འཁོར་བ་ཆོས་ཅན། སྤང་བྱ་མིན་པར་ཐལ། རང་བཞིན་གྱིས་འོད་གསལ་བའི་སེམས་ཡིན་པའི་ཕྱིར། ཁྱབ་པ་ཁས་བླངས། སེམས་ལས་གཞན་ཡིན་ན། ཐམས་ཅད་སེམས་ཙམ་ཡིན་པའི་གྲུབ་མཐའ་ཉམས། གལ་ཏེ་དངོས་པོར་མེད་ན། འཁོར་བ་དེ་ནི་ཆོས་ཅན། ནམ་མཁའ་དང་འདྲ་བར་ཅུང་ཟད་ཀྱང་མེད་པར་འགྱུར། སེམས་ལས་གཞན་དུ་སྟེ། དངོས་པོ་མེད་པའི་ཕྱིར་རོ།། གལ་ཏེ་འཁོར་བ་དངོས་པོར་མེད་ཀྱང་དངོས་པོའི་སེམས་ལ་བརྟེན་པས་དོན་
བྱེད་ནུས་སོ།། ཞེ་ན། འཁོར་བ་ཆོས་ཅན། དངོས་པོ་ལ་བརྟེན་ནས་དོན་བྱེད་ནུས་པ་དང་ལྡན་པར་ཇི་ལྟར་འགྱུར་ཏེ། མི་འགྱུར་བར་ཐལ། དངོས་མེད་ཡིན་པའི་ཕྱིར། ཁྱབ་པ་ཡོད་དེ། དོན་གཞན་རྟེན་དང་བརྟེན་པའི་དངོས་པོ་ནི། རྒྱུ་འབྲས་ཡིན་ལ། དོན་བྱེད་ནུས་པ་དངོས་པོའི་མཚན་ཉིད་ཡིན་པས་དངོས་མེད་ལ་དེ་མི་རུང་བའི་ཕྱིར་རོ།། ཐལ་བ་སྔ་མ་འདོད་ན། སེམས་ཙམ་པ་ཁྱེད་ཀྱི་སེམས་ནི་ཆོས་ཅན། འཁོར་བར་གནས་པའི་ཚེ་འཁོར་བའི་གྲོགས་མེད་པར་མྱང་འདས་གཅིག་པུ་ཉིད་དུ་འགྱུར་བ་ཡིན་པར་ཐལ།འཁོར་བ་ན་གནས་པའི་ཚེ་ཁྱོད་རང་བཞིན་གྱིས་འོད་གསལ་བར་གྲུབ་ལ།འཁོར་བའི་གྲོགས་ཅུང་ཟད་ཀྱང་མེད་པའི་ཕྱིར། དེ་ནི་ཁོ་བོ་ཤིན་ཏུ་འདོད་དོ།། ཞེ་ན། སེམས་ཅན་ཐམས་ཅད་ཆོས་ཅན། དེ་བཞིན་གཤེགས་པར་ཐལ། གང་གི་ཚེ་སྟེ། གང་གི་ཕྱིར་སེམས་ནི་གཟུང་འཛིན་གྱི་འཁྲུལ་པ་དང་བྲལ་བའི་གཉིས་མེད་ཀྱི་ཡེ་ཤེས་གཅིག་པུ་ཡིན་པ་དེའི་ཚེ་སྟེ། དེའི་ཕྱིར། འདོད་ན། སེམས་ཅན་ཆོས་ཅན། ཉོན་མོངས་སྤང་བའི་ཕྱིར་ལམ་སྒོམ་པ་ལ་འབད་པ་དོན་མེད་པར་ཐལ། སངས་རྒྱས་ཡིན་པའི་ཕྱིར། འདོད་པར་མི་ནུས་པས་ད་ལྟ་ཉིད་ནས་གཟུང་འཛིན་དང་བྲལ་བའི་སེམས་ཡོད་པ་དེ་ལྟར་ན། དོན་འདི་ལ་ཡང་སེམས་རྣམ་རིག་ཙམ་དུ་བདེན་པར་བརྟགས་པ་ལ་ཡང་ཡོན་ཏན་ཅི་ཞིག་ཡོད་དེ། དངོས་པོ་ལ་བདེན་ཞེན་མ་སྤངས་པས་རྒྱུད་ཉོན་མོངས་པ་དང་ལྡན་པའི་ཕྱིར། ཞེས་འགྲེལ་པ་ཐམས་ཅད་ལས་སོ།། བོད་དག།ཐམས་ཅད་སངས་རྒྱས་ཡིན་ན། འཁོར་བ་བསྒྲུབ་པའི་ཕྱིར་སེམས་ཙམ་དུ་བརྟགས་པ་དོན་མེད་ཅེས་འཆད་དོ།། 
༢. སྒྱུ་མ་ལྟ་བུར་རྟོགས་པ་ལམ་དུ་མི་འཐད་པའི་རྩོད་པ་སྤང་བ།
༡. རྩོད་པ།
གཉིས་པ་ལ། རྩོད་ལན་གཉིས་ཀྱི་དང་པོ་ནི། འགྲེལ་ཆེན་ལ་སོགས་པས་བཤད་མ་ཐག་པའི་རྩོད་པའི་འཕྲོས་སུ་མཛད་དེ། གཞུང་སྔ་ཕྱི་འབྲེལ་ཆགས་པ་
ཞིག་འབྱུང༌། དགེ་ལྷ་སོགས་ཀྱིས་སྤྱིར་གོང་དུ་སྒྱུ་མ་ལྟ་བུར་བསྟན་པ་ལ་རྩོད་པར་མཛད། སྤྱོད་འཇུག་ལེའུ་དགུ་མའི་འགྲེལ་པར། དེ་ཡན་ཆད་བདེན་གཉིས་གཏན་ལ་ཕབ་ནས་འདི་མན་ཆད་བདེན་གཉིས་ཀྱི་རྣལ་འབྱོར་སྒོམ་པར་འཆད་དེ། ཕྱོགས་རེ་ནས་ཐམས་ཅད་མི་འགལ་ཏེ། སྒོམ་པར་བསྟན་ནོ།། དེས་ན་སྒྱུ་མ་ལྟ་བུར་ཤེས་པ་ཆོས་ཅན། དེ་ལའང་ཡོན་ཏན་ཅི་ཞིག་ཡོད་དེ། ལམ་མ་ཡིན་པར་ཐལ། དེས་ཇི་ལྟར་ཉོན་མོངས་ལྡོག་པར་འགྱུར་ཏེ། མི་
འགྱུར་བའི་ཕྱིར། ཡང་གི་སྒྲས་ནི། སྔར་སེམས་ཙམ་དུ་བརྟགས་པ་ལ་ཡོན་ཏན་མེད་པར་མ་ཟད་ཅེས་པའོ།། རྟགས་གྲུབ་སྟེ། གང་གི་ཚེ་སྒྱུ་མ་མཁན་གྱིས་སྤྲུལ་པའི་བུད་མེད་མཛེས་མ་ལ་སྒྱུ་མར་མ་ཤེས་པའི་ལྟད་མོ་མི་ཆགས་པར་མ་ཟད། སྒྱུ་མར་ཤེས་པའི་སྒྱུ་མ་དེ་བྱེད་མཁན་ཉིད་ཀྱང་ཆགས་པ་སྐྱེ་བར་འགྱུར་བའི་ཕྱིར་རོ།། ཞེ་ན།
༢. ལན།
༡. ཆོས་ཐམས་ཅད་སྟོང་ཉིད་དུ་མ་རྟོགས་ན་ཉོན་མོངས་ལས་མི་གྲོལ་བར་བསྟན་པ།
གཉིས་པ་ལ། ཆོས་ཐམས་ཅད་སྟོང་ཉིད་དུ་མ་རྟོགས་ན། ཉོན་མོངས་ལས་མི་གྲོལ་བར་བསྟན། རྟོགས་ན་གྲོལ་བར་བསྟན། སྟོང་ཉིད་ལ་རྩོད་པ་སྤང་བ་གསུམ་གྱི་དང་པོ་ནི། སྒྱུ་མའི་བུད་མེད་དེ་བྱེད་པའི་སྒྱུ་མ་མཁན་པོ་ནི། ཤེས་བྱ་ལ་དངོས་པོར་སྒྲོ་བཏགས་པའི་ཤེས་བྱའི་སྒྲིབ་པ་དང་། དངོས་པོའི་བུད་མེད་ལ་ཆགས་པའི་ཉོན་མོངས་པའི་བག་ཆགས་ཏེ། ས་བོན་འཁོར་བ་ཐོག་མེད་ནས་བཞག་པ་དེ་མ་སྤངས་པའི་རྒྱུ་མཚན་དེས་ན། རྒྱུ་དེ་ལས་སྒྱུ་མའི་བུད་མེད་དེ་མཐོང་བའི་དུས་ན་དེ་མཐོང་བའི་དུས་ན་དེ་ཤེས་བྱའི་རང་བཞིན་དུ་མཐོང་སྟེ། ཉོན་མོངས་ཀྱི་བག་ཆགས་མ་སྤངས་པའི་མཐོང་བ་པོ་དེ། དངོས་པོའི་དེ་ཁོ་ན་ཉིད་སྟོང་པ་ཉིད་ལ། སྡེབ་སྦྱོར་གྱི་ངོར་ཉིད་བསུབ་ནས་སྟོང་པ་ཞེས་བསྟན་ཏེ། དེའི་བག་ཆགས་ཉམ་སྟེ་སྟོབས་ཆུང་སྟེ། སྒྲོ་བཏགས་ལ་ཞེན་པའི་ཕྱིར་རོ།། དེས་ན་བུད་མེད་དེ་སྟོང་ཉིད་དུ་རྟོགས་ཀྱང་ཆོས་ཐམས་ཅད་སྟོང་ཉིད་དུ་མ་རྟོགས་པའི་ཕྱིར་རོ།། འོ་ན་སེམས་ཙམ་ལའང་གཉིས་མེད་ཀྱི་ཡེ་ཤེས་ཡོད་ཀྱང་གློ་བུར་གྱི་དྲི་མ་མ་སྤངས་པས་ཐམས་ཅད་སངས་རྒྱས་སུ་མི་འགྱུར་རོ།། ཞེ་ན། མི་འདྲ་སྟེ། ཁྱེད་ཀྱི་རྣམ་ཤེས་དོན་དམ་དུ་ཡོད་ལ་དྲི་མ་རྣམས་དངོས་པོར་མེད་པས་ཡོད་པ་ལ་སྒྲིབ་མི་ནུས་ལ། ངེད་ལྟར་ན། རང་བཞིན་མེད་པ་ཉིད་ལ་བསྐྱེད་བྱ་སྐྱེད་བྱེད་དང༌། བསྒྲིབ་བྱ་སྒྲིབ་བྱེད་ཡོད་པས་སོ།། 
༢. རྟོགས་ན་གྲོལ་བར་བསྟན་པ།
གཉིས་པ་ལ། སྟོང་ཉིད་རྟོགས་པས་འཛིན་པ་ལས་གྲོལ་བར་བསྟན། གྲོལ་བའི་དམིགས་མེད་དུ་ཞི་བའི་མྱང་འདས་ཐོབ། ཞི་ཡང་གཞན་དོན་ལྷུན་གྲུབ་ཏུ་འབྱུང་བར་བསྟན་པ་གསུམ་གྱི་དང་པོ་ནི། འོ་ན་དངོས་པོར་ཞེན་པའི་བག་ཆགས་དེ་ཇི་ལྟར་སྤོང་ཞེས་ན། སྟོང་ཉིད་ནི་སྒྱུ་མའི་རང་བཞིན་རང་བཞིན་མེད་པ་ཉིད་ཡིན་ལ། དེ་རྟོགས་པའི་དེ་ཁོ་ན་ཉིད་ཀྱི་ཡེ་ཤེས་ཀྱིས་བཞག་པའི་བག་ཆགས་ཏེ། ཤུགས་བསྐལ་པ་གྲངས་མེད་གསུམ་ལ་སོགས་པར་གོམས་པ་ཕུལ་དུ་ཕྱིན་པས་འཁོར་བ་ཐོག་མེད་ནས་གོམས་པའི་དངོས་པོར་ཞེན་པའི་བག་ཆགས་སྤོང་བར་འགྱུར་ཏེ། དེ་ནི་གློ་བུར་བ་ཡིན་པའི་ཕྱིར་དང་། སྔ་མ་རང་བཞིན་ཡིན་པའི་ཕྱིར་རོ།། འོ་ན་སྟོང་ཉིད་དང་དངོས་པོའི་ཁག་ཆགས་ལ་སྤང་བྱར་ཁྱད་མེད་དེ། རྩ་ཤེར། རྒྱལ་བ་རྣམས་ཀྱིས་སྟོང་པ་ཉིད།། ལྟ་ཀུན་ངེས་པར་འབྱུང་བར་གསུངས།། གང་དག་སྟོང་པ་ཉིད་ལྟ་བ།། དེ་དག་སྒྲུབ་ཏུ་མེད་པར་གསུངས།། ཞེས་པས་སོ་ཞེ་ན། དངོས་པོའམ་སྟོང་ཉིད་ཅི་ཡང་མེད་ཅེས་གོམས་པས་ནི། དངོས་པོའི་བག་ཆགས་སྤངས་པའི་ཕྱི་ནས་སྟོང་ཉིད་ཀྱི་བག་ཆགས་དེ་ཡང་སྤོང་བར་འགྱུར་ཏེ། སྟོང་ཉིད་རྟོགས་པ་ནི། དངོས་འཛིན་སྤོང་བའི་ཐབས་ཡིན་ལ། དེ་ཡང་གཟིངས་དང་འདྲ་བའི་ཕྱིར་ཐབས་བྱུང་རྟོགས་ནས་སྤང་ངོ༌།། འོ་ན་དེས་སྟོང་ཉིད་ཀྱི་བག་ཆགས་སྤོང་ཡང་མེད་པའི་རྟོག་པ་འཇུག་པས་ཉེས་པ་ལས་མི་གྲོལ་ཏེ། ལྦ་བ་བཅུག་པས་མིག་འབྲས་ཐོན་པ་བཞིན་ནོ།། ཞེ་ན། གང་གི་ཚེ་དངོས་པོ་གང་ཞིག་
མེད་དོ་ཞེས་རྟོག་པ་དེའི་ཚེ་རབ་རིབ་ཅན་གྱིས་མཐོང་བའི་སྐྲ་ཤད་བཞིན་བརྟག་བྱའི་དངོས་པོ་མ་དམིགས་པའམ་མ་རྙེད་པ་དེའི་ཚེ། དངོས་པོ་མེད་པ་དེ་བློའི་མདུན་དུ་སྟེ། ཡུལ་དུ་དངོས་མེད་དུ་ཇི་ལྟར་གནས་ཏེ། མི་གནས་པར་ཐལ། དངོས་མེད་དུ་འཇོག་པའི་རྟེན་ཏེ། ལྟོས་པ་དངོས་པོ་དང་བྲལ་བའི་ཕྱིར། ཁྱབ་པ་ཡོད་དེ། དངོས་པོ་མེད་ན། དངོས་མེད་མེད་དེ། ཕར་འགྲམ་མེད་ན། ཚུར་འགྲམ་མེད་པ་བཞིན། དེས་ན་རྣམ་རྟོག་སྤང་བའི་ཆེད་དུ་ཤེར་ཕྱིན་ལས་སྟོང་ཉིད་བཅོ་བརྒྱད་གསུངས་ཏེ། དེའང་ཆད་སྟོང་མ་ཡིན་ཏེ། འགྲེལ་པར། སྟོང་པ་ཉིད་ནི། དངོས་པོ་ལས་གཞན་མ་ཡིན་ཏེ། དངོས་པོ་
ཉིད་དེའི་རང་བཞིན་ཡིན་པའི་ཕྱིར་རོ།། གཞན་དུ་ན། སྟོང་པ་ཉིད་ཆོས་རྣམས་ལས་ཐ་དད་པ་ཡིན་ན། ཆོས་རྣམས་དང་དངོས་པོ་མེད་པར་མི་འགྱུར་ཏེ། ཞེས་གསུངས་པའི་ཕྱིར་དང༌། ཡུམ་ལས། གཟུགས་ཀྱི་སྟོང་པ་ཉིད་ཀྱིས་གཟུགས་སྟོང་པ་མ་ཡིན་ཏེ། གཟུགས་ཉིད་སྟོང་པའོ།། སྟོང་པ་ཉིད་གཟུགས་སོ།། ཞེས་འགྲེས་སྦྱར་ནས་གསུངས་ཤིང་། མདོ་(དྲི་མ་མེད་པར།)གཞན་ལས་ཀྱང་། བྱང་ཆུབ་སེམས་དཔའ་མཐོང་དགས་སྨྲས་པ། གཟུགས་ཉིད་སྟོང་པ་སྟེ། གཟུགས་བཤིག་པས་སྟོང་པ་མ་ཡིན་གྱི། གཟུགས་ཀྱི་རང་བཞིན་སྟོང་པའོ།། དེ་བཞིན་དུ་ཚོར་བ་དང་ཞེས་སོགས་གསུངས་སོ།། 
གཉིས་པ་ནི། དེ་ལྟར་ཡུལ་བློའི་མདུན་ན་མེད་ན། དེ་འཛིན་པའི་བློ་མི་སྐྱེ་བས། སྒྲིབ་པ་ལས་གྲོལ་བར་འགྱུར་རོ།། ཞེས་སྟོན་པ། གང་གི་ཚེ་དོན་དམ་པར་དངོས་པོར་ཡོད་པ་དང་། དངོས་པོར་མེད་པ་དག་བློ་སྟེ། བློ་གྲོས་སམ་སེམས་ཀྱི་མདུན་ཏེ། ཡུལ་ན་མི་གནས་པ་དེའི་ཚེ་ཡོད་མེད་གཉིས་ལས་རྣམ་པ་གཞན་དེ་གཉིས་གཉི་ག་ཡིན་པའམ་མིན་པའི་ཕུང་གསུམ་མེད་པས་ཡོད་པ་དང་མེད་པའི་དམིགས་པའི་རྟེན་མེད་པའམ། ཉེར་ལེན་མེད་པས་བུད་ཤིང་ཟད་པའི་མེ་བཞིན་དུ་རྣམ་རྟོག་ཐམས་ཅད་རབ་ཏུ་ཞི་ཁའི་མི་གནས་པའི་མྱང་འདས་འཐོབ་བོ།། 
གསུམ་པ་ལ། རྟོག་པ་མེད་ཀྱང་གཞན་དོན་ལྷུན་གྲུབ་ཏུ་འབྱུང་བར་བསྟན། མཆོད་ན་བསོད་ནམས་འབྱུང་བར་བསྟན་པ་གཉིས་ཀྱི་དང་པོ་ནི། གལ་ཏེ་བསྐལ་པ་གྲངས་མེད་གསུམ་དུ་འབད་དེ་སངས་རྒྱས་པ་ན། རྟོག་པ་ཐམས་ཅད་མེད་ན། གཞན་དོན་ཇི་ལྟར་འབྱུང་ཞེ་ན། ཇི་ལྟར་ཏེ། དཔེར་ན། ཅི་བསམ་གྱི་འབྲས་བུ་སྟེར་བའི་ཡིད་བཞིན་གྱི་ནོར་བུ་དང་། བསམ་པའི་དོན་འབྱུང་བའི་དཔག་བསམ་གྱི་ཤིང་ལ་རྟོག་པ་མེད་ཀྱང་སྣོད་ཇི་ལྟ་བར་འཇིག་རྟེན་པའི་རེ་བ་སྟེ། འདོད་པ་ཡོངས་སུ་སྐོང་བ་སྟེ། རྫོགས་པར་མཛད་པ་དེ་བཞིན་དུ་སངས་རྒྱས་ཀྱི་གདུལ་བྱ་དགེ་བས་སྨིན་པའི་དབང་དང་སྔོན་བྱང་སེམས་ཀྱི་སྐབས་སུ་སེམས་ཅན་གྱི་དོན་ལྷུན་གྲུབ་ཏུ་འཇུག་པའི་སྨོན་ལམ་རྫོགས་པའི་དབང་གིས་བདུད་བཞི་ལས་རྒྱལ་བའི་སྐུ་མཚན་དཔེས་སྤྲས་པ་དེ་རྟོག་པ་མེད་བཞིན་དུ་སྣང་ཞིང་གཞན་དོན་མཛད་དོ།། འོ་ན་སྨོན་ལམ་སྒྲུབ་མཁན་གྱི་བྱང་སེམས་འདས་ནས་རིང་དུ་སོང་བས་འབྲས་བུ་ད་ལྟར་བྱུང་བ་འགལ་ལོ།། ཞེ་ན། རྒྱུའི་མཐུས་འབྲས་བུ་ལྷུན་གྲུབ་ཏུ་འབྱུང་བར་སྟོན་པ་ནི། དཔེར་ན། དུག་གི་དེ་ཉིད་རིག་པའི་སྔགས་ཀྱི་ནུས་པ་ཐོབ་པས་ཤིང་ལ་སོགས་པ་ལ་ནམ་མཁའ་ལྡིང་གི་མཆོད་སྡོང་གི་ཀ་བ་བསྒྲུབས་ནས་ཁོ་བོ་མེད་ཀྱང་གཞན་ལ་ཕན་པར་བྱའོ།། སྙམ་ནས་དེ་ལ་སྔགས་བཏབ་སྟེ་བཞག་པས། གང་ཟག་འདས་པར་གྱུར་ཏེ། དེའི་འོག་ཏུ་དེ་འདས་ནས་ཡུན་རིང་པོ་ལོན་ཞིང་བྱ་བ་དང་བྲལ་ཡང་། མཆོད་སྡོང་དེ་དུག་དང་། སོགས་ཀྱི་སྒྲས་གདོན་གྱི་རྣམ་འགྱུར་ཞི་བར་བྱེད་པ། བྲམ་ཟེ་ཤངྐུས་མཆོད་སྡོང་བསྒྲུབས་པ་བཞིན་དུ། བྱང་ཆུབ་སྟེ་སངས་རྒྱས་ཀྱི་ཆེད་དུ་སྨོན་ལམ་སོགས་ཚོགས་གཉིས་སྒྲུབ་པའི་སྤྱོད་པ་བྱང་ཆུབ་དང་རྗེས་སུ་མཐུན་པས་རྒྱལ་བའི་མཆོད་སྡོང་འཁོར་བ་ཇི་སྲིད་པར་གདུལ་བྱ་གང་ལ་གང་འོས་ཀྱི་དོན་མཛད་པ་བསྒྲུབས་པ་ཡང་། བྱང་ཆུབ་ནི། སངས་རྒྱས་ཀྱི་ཆོས་ཀྱི་སྐུ་ཡིན་ལ། དེ་ལ་སེམས་པས་བྱང་ཆུབ་སེམས་དཔའ་སྟེ། དེ་མི་གནས་པའི་མྱ་ངན་ལས་འདས་པར་གྱུར་ཏེ། རྒྱུའི་གནས་སྐབས་ལོག་ཀྱང་འབྲས་བུ་སངས་རྒྱས་གནས་སྐབས་ན་རྒྱལ་བས་གདུལ་བྱའི་བསམ་པའི་དོན་ཏེ། བྱ་བ་རྣམས་ཐམས་ཅད་རྫོགས་པར་མཛད་དོ།། 
གཉིས་པ་ནི། གལ་ཏེ་སངས་རྒྱས་ལ་རྟོག་པ་མེད་པས་ཁམས་གསུམ་གྱི་སེམས་སེམས་བྱུང་ཐམས་ཅད་ཀྱི་བྱ་བ་ལས་འདས་པ་ཡིན་ན། སངས་རྒྱས་ཆོས་ཅན། དེ་ལ་མཆོད་པ་བྱས་པས་ཇི་ལྟར་བསོད་ནམས་ཀྱི་འབྲས་བུ་དང་ལྡན་པར་འགྱུར་ཏེ། མི་འགྱུར་བར་ཐལ། སེམས་མེད་པའི་ཕྱིར། ཁྱབ་པ་ཡོད་དེ། ལོངས་སྤྱོད་པའི་བྱེད་པ་མེད་ན། བསོད་ནམས་སུ་མི་འགྱུར་བའི་ཕྱིར་རོ།། ཞེ་ན། ཁྱང་པ་མེད་དེ། ཁྱེད་རང་སྟོན་པ་མྱ་ངན་ལས་འདས་ནས་སེམས་མེད་པར་འདོད་ཀྱང་དེ་ལ་མཆོད་ན་བསོད་ནམས་འབྱུང་སྟེ། གང་གི་ཕྱིར་སངས་རྒྱས་མྱ་ངན་ལས་མ་འདས་པར་བཞུགས་པའམ་ཕུང་པོ་ལྷག་མེད་དུ་མྱ་ངན་ལས་འདས་པ་ལ་མཆོད་པའི་འབྲས་བུ་བསོད་ནམས་མཚུངས་པ་ཉིད་དུ་མེ་ཏོག་བརྩེགས་པའི་མདོ་ལས། སེངྒེ་རྣམ་པར་རྩེ་བ། གང་གིས་དེ་བཞིན་
གཤེགས་པ་དགྲ་གཅོམ་པ་ཡང་དག་པར་རྫོགས་པའི་སངས་རྒྱས་མཐོང་ནས་སེམས་དང་བར་གྱུར་ལ། དང་བའི་སེམས་ཀྱིས་རྙེད་པ་དང་། ན་བཟའ་དང་། ཞལ་ཟས་དང་། གཟིམས་ཆ་དང་། སྙུན་གསོལ་བ་དང་། ཡོ་བྱད་དང་། བདེ་བ་སྦྱར་བ་ཐམས་ཅད་ཀྱི་བསྟི་སྟང་དུ་བྱས་ཤིང་རི་མོར་བྱས་ཏེ་མཆོད་ཅིང་རྗེད་ལ། རིམ་གྲོར་བྱས་པ་དང༌། གང་ཞིག་གིས་དེ་བཞིན་གཤེགས་པ་མྱ་ངན་ལས་འདས་པའི་རིང་བསྲེལ་ཡུངས་འབྲུ་ཙམ་གྱི་མཆོད་རྟེན་ལ་མཆོད་པ་བྱས་པའི་རྣམ་པར་སྨིན་པ་ནི། མཉམ་པར་ཤེས་པར་བྱེ་བྲག་གམ་ཐ་དད་དུ་བྱ་བ་དེ་བཞིན་གཤེགས་པའི་མཆོད་པ་ལ་མེད་བྱ་སྟེ། དོ།། ཞེས་བཤད་པའི་ཕྱིར་རོ།། དེས་ན་ལོངས་སྤྱོད་པའི་བྱེད་པ་མེད་ཀྱང་གཏོང་བའི་བསོད་ནམས་འབྱུང་བར་མི་འགལ་ལོ།། འང་སྟེ། རིག་པ་མེད་ཀྱང་སངས་རྒྱས་མཆོད་པའི་འབྲས་བུ་ངེད་ལྟར་ན། ཀུན་རྫོབ་ཏུའམ། ཁྱེད་ལྟར་ན། དེ་ཁོ་ན་ཉིད་དོན་དམ་དུ་ཡོད་ཀྱང་རུང་སྟེ། སངས་རྒྱས་མཆོད་པ་དེ་ལ་འབྲས་བུ་འབྱུང་བར་སྟོན་པའི་བཀའ་ལུང་ལས་གྲུབ་པ་ཡིན་ནོ།། དཔེར་ན། ཁྱེད་རང་དོན་དམ་པར་བདེན་པའི་སངས་རྒྱས་ལ་མཆོད་པས་བསོད་ནམས་ཀྱི་འབྲས་བུ་དང་བཅས་པ་ཡང་ལུང་ལས་གྲུབ་པ་ཇི་ལྟ་བ་བཞིན་ནོ།། ཚིགས་བཅད་དྲུག་པོ་འདིའི་དོན། འདིའི་འགྲེལ་པ་དྲུག་ཀས་མཐུན་པར་བཤད་འདུག་པས་དེ་བཞིན་བྲིས་སོ།། འདི་ལ་བརྟག་པར་བྱ་བ་མང་དུ་ཡོད་མོད་ཀྱི། མང་བས་འཇིགས་པས་མ་བྲིས་སོ།། 
༣ སྟོང་ཉིད་རྟོགས་ནས་གྲོལ་བ་ལ་རྩོད་པ་སྤང་བ།
༡ རྩོད་པ།
གསུམ་པ་ལ། རྩོད་ལན་གཉིས་ཀྱི་དང་པོ་ནི། སྟོང་ཉིད་བགས་ཆགས་གོམས་པ་ཡི།། ཞེས་སོགས་ལ་བྱེ་བྲག་ཏུ་སྨྲ་བ་ལ་སོགས་མ་བཟོད་ནས། དུཿཁ་དང་། ཀུན་འབྱུང་བ་དང་། འགོག་པ་དང་། ལམ་སྟེ། འཕགས་པའི་བདེན་པ་བཞི་རྣམ་པ་མི་རྟག་ལ་སོགས་བཅུ་དྲུག་ཏུ་མཐོང་བའི་མཐོང་ལམ་དང༌། དེའི་རྒྱུན་སྒོམ་ལམ་གྱིས་སྒོམ་པས་མཐོང་སྤང་སྒོམ་སྤང་གི་འཆིང་བ་ལས་གྲོལ་ནས་མྱ་ངན་ལས་འདས་པ་ཐོབ་པར་འགྱུར་གྱི། ཆོས་ཐམས་ཅད་སྟོང་པ་ཉིད་མཐོང་བས་ཅི་ཞིག་བྱ་སྟེ། ཐར་པའི་ཐབས་གཞན་ཡོད་པའི་ཕྱིར་རོ།། ཞེ་ན།
༢ ལན།
༡ སྟོང་ཉིད་མ་རྟོགས་པའི་བདེན་མཐོང་གིས་གྲོལ་བ་དགག་པ།
༡ སྟོང་ཉིད་མེད་ན་བྱང་ཆུབ་མེད་པར་ལུང་གིས་བསྒྲུབ་པ།
གཉིས་པ་ལ། སྟོང་ཉིད་མ་རྟོགས་པའི་བདེན་མཐོང་གིས་གྲོལ་བ་དགག། སྟོང་ཉིད་སངས་རྒྱས་ཀྱི་ལམ་ཡིན་པས་སྒོམ་པར་གདམས་པ་གཉིས་ཀྱི་དང་པོ་ལ། སྟོང་ཉིད་མེད་ན་བྱང་ཆུབ་མེད་པར་ལུང་གིས་བསྒྲུབ། ལུང་ལ་བརྟེན་པའི་རིགས་པས་བསྒྲུབ། སྟོང་ཉིད་བསྒོམས་པས་མི་གནས་པའི་མྱང་འདས་ཐོབ་པར་བསྟན། དོན་བསྡུས་ཏེ་སྟོང་ཉིད་སྒོམ་པར་གདམས་པ་དང་བཞིའི་དང་པོ་ལ། ཐེག་ཆེན་གྱི་ལུང་གིས་བསྒྲུབ་པ་དང་། དེ་ལ་བཀའ་མ་ཡིན་པའི་རྩོད་པ་སྤང་བ་གཉིས་ཀྱི་དང་པོ་ནི།་གང་གི་ཕྱིར་བྱང་ཆུབ་ཐོབ་པའི་ཐབས་གཞན་མེད་པ་དེའི་ཕྱིར་ཐེག་ཆེན་གྱི་ལུང་ལས་ཆོས་ཐམས་ཅད་སྟོང་ཉིད་དུ་རྟོགས་པའི་ལམ་འདི་མེད་པར་བྱང་ཆུབ་མེད་པར་གསུངས་ཏེ། སྡུད་པར། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང་།། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས།། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ།། ཞེས་དང༌། ཡུམ་ལས་ཀྱང་རབ་འབྱོར། དངོས་པོའི་འདུ་ཤེས་ཅན་ལ་སྦྱིན་པ་མེད་ཅེས་བྱ་བ་ནས་ཤེས་རབ་ཀྱང་མེད། ལམ་ཡང་མེད། ཡེ་ཤེས་ཀྱང་མེད། ཐོབ་པ་ཡང་མེད་། མངོན་པར་རྟོགས་པ་ཡང་མེད། མཐུན་པའི་བཟོད་པའང་མེད། ཅེས་པ་ནས་བག་ཆགས་ཀྱིས་མཚམས་སྦྱོར་བའི་ཉོན་མོངས་པ་ཐམས་ཅད་སྤང་བ་ཡང་ཡོངས་སུ་ཤེས་པ་མེད་ན། དེ་ཐར་པར་འགྱུར་བ་ལྟ་ག་ལ་ཡོད་ཅེས་གསུངས་སོ།། 
གཉིས་པ་ལ་རྩོད་ལན་གཉིས་ཀྱི་དང་པོ་ནི། གལ་ཏེ་དེ་སྐད་བཤད་པའི་ཐེག་ཆེན་ནི་ཀླུ་སྒྲུབ་ལ་སོགས་པའི་རང་བཟོར་བྱས་པར་ཟད་ཀྱི་བཀའ་ཉིད་དུ་མ་གྲུབ་བོ།། ཞེ་ན། གཉིས་པ་ལ་ཉན་ཐོས་ཀྱི་ལུང་ཡང་བཀའ་མ་ཡིན་པར་ཐལ་བ་དང་། བཀའི་མཚན་ཉིད་ཡོད་མེད་མཚུངས་པར་བསྟན། ཉན་ཐོས་ཀྱིས་མ་རྟོགས་པས་བཀའ་མ་ཡིན་པར་མི་འགྱུར་བ་གསུམ་གྱི་དང་པོ་ནི། ཐེག་ཆེན་བཀར་མ་གྲུབ་ན་ཇི་ལྟར་ཏེ། རྣམ་པ་གང་གིས་ཁྱོད་ཀྱི་ལུང་བཀར་འགྲུབ་སྟེ། སྒྲུབ་བྱེད་ཚད་མ་ལྷག་པ་མེད་དོ།། ཁོ་ན་རེ། གང་གི་ཕྱིར་བདག་གི་ལུང་སྟེ་བཀའ་ཡིན་པ་ལ་ཁྱོད་ཀྱང་མི་རྩོད་པས་ཁྱེད་དང་གཉིས་ཀ་
ལ་བཀར་གྲུབ་ཐེག་ཆེན་ལ་ནི་ངེད་རྩོད་པས་སོ།། ཞེ་ན། འོ་ན། དང་པོར་ཏེ། སྔོན་དུ་ལུང་ཁས་མ་བླངས་ཤིང་མ་ཞུགས་པའི་གོང་དུ་ཁྱོད་ལ་འདི་ལུང་ཉིད་དུ་མ་གྲུབ་པའི་ཕྱིར། གཉི་ག་ལ་གྲུབ་པ་སྒྲུབ་བྱེད་དུ་མི་རུང་ངོ་།། དགེ་ལྷ་ན་རེ། དང་པོར་ཐེག་ཆེན་མེད་ན་སངས་རྒྱས་མེད་པས་ཁྱོད་ལ་འདི་ལུང་དུ་མི་འགྲུབ་ཅེས་སོ།། ངེད་ཀྱི་ལུང་ནི། སངས་རྒྱས་ཀྱིས་འོད་སྲུང་ཆེན་པོ་ལ། དེས་ཀུན་དགའ་བོ་ལ། དེས་ཤ་ནའི་གོས་ཅན་ལ། དེས་ཉེ་སྦས་ལ། དེས་དྷི་དྷི་ཀ་ལ། དེས་ལེགས་མཐོང་ཆེན་པོ་ལ་སོགས་པ་བླ་མ་བརྒྱུད་པ་ལས་བྱུང་བའི་རྐྱེན་ཏེ། རྒྱུ་མཚན་གང་གིས་ཐེག་དམན་གྱི་ལུང་དེར་ཏེ། དེ་ལ་བཀར་ཡིད་ཆེས་སོ།། ཞེ་ན། རྐྱེན་གང་གིས་བཀར་ཡིད་ཆེས་པ་དེ་ནི། ཐེག་ཆུང་འབའ་ཞིག་ཏུ་མ་ཟད་ཐེག་ཆེན་ལ་ཡང་གྱིས་ཤིག། ཡིད་ཆེས་པའི་རྒྱུ་མཚན་
མཚུངས་པའི་ཕྱིར་ཏེ། ཐེག་ཆེན་ཡང་སངས་རྒྱས་ནས་བྱམས་པ་དང་འཇམ་དཔལ་སོགས་རིམ་པར་བརྒྱུད་ནས་བཤད་པར་མཚུངས་པའི་ཕྱིར་རོ།། གལ་ཏེ་ཁྱེད་དང་ཁོ་བོ་གཉི་ག་ལ་གྲུབ་པ་ཞེས་མི་སྨྲའི། འོ་སྐོལ་གཉིས་ལས་གཞན་པའི་གང་ཟག་གཉིས་མཐུན་པར་བཀར་འདོད་པས་ངེད་ཀྱི་ལུང་ནི། བཀར་བདེན་ལ། ཐེག་ཆེན་ནི། དེ་ལྟ་མིན་ནོ།། ཞེ་ན། རིག་བྱེད་དང་སོགས་ཀྱི་སྒྲས་གཟེགས་ཟན་ལ་སོགས་པའི་ཚིག་ཀྱང་ཆོས་ཅན། བདེན་པར་ཐལ། གཞན་གཉིས་མཐུན་པར་བདེན་པར་འདོད་པ་ཡོད་པའི་ཕྱིར། འདོད་ན། སྔ་མར་མ་ཟད་དེའང་ཁྱེད་ཀྱི་བླང་བྱར་འགྱུར་རོ།། དེ་བདེན་ཡང་ངེད་ཀྱི་ལུང་བཀའ་ཡིན་པ་ལ་རྩོད་པ་མེད་ཅིང་། ཐེག་ཆེན་ནི། ཁ་ཅིག་བཀར་སྨྲ། ཁ་ཅིག་བཀར་མི་སྨྲ་བའི་རྩོད་པ་དང་བཅས་པའི་ཕྱིར་དོར་བྱའོ།། ཞེ་ན། འོ་ན། ཁྱེད་རང་གི་ལུང་ཆོས་ཅན། འཇུག་པའི་ཡན་ལག་མ་ཡིན་པའི་དོར་བྱར་འགྱུར། རྩོད་བཅས་ཡིན་པའི་ཕྱིར། རྟགས་གྲུབ་སྟེ། སྤྱིར་མུ་སྟེགས་དཔྱོད་པ་བ་ལ་སོགས་པ་དང་མི་མཐུན་པར་རྩོད་པའི་ཕྱིར། དེ་མི་འདྲ་སྟེ། ནང་པ་རང་རྩོད་པ་མེད་དོ།། ཞེ་ན། མུ་སྟེགས་ཅན་འབའ་ཞིག་ཏུ་མ་ཟད། བསྟན་པ་སྡེ་པ་བཞི་ལས་བཅོ་བརྒྱད་དུ་གྱེས་ལ། དེ་རེ་རེ་ལའང་དུ་མར་གྱེས་སྲིད་པའི་ཕྱིར། རང་གི་སྡེ་པ་དང་གཞན་གྱི་སྡེ་པ་ལ་གནས་པ་དག། རང་རང་གི་ལུང་ལས་ལུང་གཞན་ལ་ཡང་རྩོད་པ་དང་བཅས་པའི་ཕྱིར་རོ།། ཡང་ན། རང་གི་སྡེ་པ་གྱེས་པ་གཅིག་ལ་གནས་པའང་མདོ་སྡེ། འདུལ་བ། མངོན་པ་རྣམས་མི་མཐུན་པར་རྩོད་པའི་ཕྱིར་དང་། དེ་བཞིན་དུ་གཞན་གྱི་སྡེ་པའང་ནང་ཕན་ཚུན་དུ་རྩོད་པའི་ཕྱིར་རོ།། 
གཉིས་པ་ནི། ངག་གང་ཞིག། མདོ་སྡེ་ལ་འཇུག། འདུལ་བ་ལ་སྣང༌། ཆོས་ཉིད་དང་མི་འགལ་བ་དེ། སངས་རྒྱས་ཀྱིས་གསུངས་པའི་བཀར་འདོད་ལ། ཐེག་ཆེན་ནི། དེ་ལྟར་མ་ཡིན་ཏེ། ལུང་ལས། འཕགས་པ་ལ་སོགས་པ་ཡོད་པར་གསུངས་ལ། ཐེག་ཆེན་ལས་བཀག་པའི་ཕྱིར་རོ།། ཞེ་ན། འདིར་སྤྱོད་འཇུག་ལེའུ་དགུ་མའི་འགྲེལ་པར་གལ་ཏེ་ཕན་ཚུན་འགལ་ཞེས་པ་ལ་སོགས་པའི་ཚིགས་བཅད་གཅིག་ཡོད་དེ། རྒྱ་དཔེ་དང་འགྲེལ་པ་གཞན་རྣམས་ལས་མེད་དོ།། ཐེག་ཆེན་འབུམ་སོགས་ཆོས་ཅན། སྟོན་པའི་བཀར་ཐལ། རྣམ་པ་ཐམས་ཅད་ནས་མི་མཚུངས་ཀྱང་ཕལ་ཆེར་ཁྱེད་ཅག་གི་མདོ་སྡེ་དང་མཚུངས་པར་མདོ་སྡེ་ལ་འཇུག།་འདུལ་བ་ལ་སྣང༌། ཆོས་ཉིད་དང་མི་འགལ་བར་འདོད་པ་མིན་ནམ་ཅི་སྟེ་ཡིན་པའི་ཕྱིར་རོ།། གལ་ཏེ་ཆོས་ཐམས་ཅད་སྟོང་ཉིད་དུ་སྟོན་པའི་མདོ་ནི། ངེད་ཀྱི་མདོ་དང་དོན་མི་འདྲ་བར་མཚུངས་པར་མ་རྟོག་ཅིག་སྟེ། ཕྱོགས་གཅིག་གིས་ཐེག་ཆེན་ཐམས་ཅད་སྐྱོན་དང་བཅས་པ་འབའ་ཞིག་ཏུ་འགྱུར་རོ་ཞེ་ན། ཕྱོགས་གཅིག་དེ་ཡིན་པས་རིལ་པོ་དེར་འགྱུར་ན། ཐེག་ཆེན་ཐམས་ཅད་ནི་ཆོས་ཅན། རྒྱལ་བས་གསུངས་པ་ཅིས་མ་ཡིན་ཏེ། གསུངས་པའི་བཀར་ཐལ། ཁྱེད་ཀྱི་ཡང་དག་པར་ལྡན་པའི་ལུང་ལ་སོགས་པའི་མདོ་དང་སྟོང་པ་ཉིད་ཆེན་པོར་སྟོན་པར་མཚུངས་
པར་གཅིག་པའི་ཕྱིར་རོ།། 
གསུམ་པ་ནི། བཀའ་ཡིན་དུ་ཟིན་ཀྱང་འོད་སྲུང་ལ་སོགས་པས་ཡུན་རིང་པོར་འབད་ཀྱང་མ་རྟོགས་པས་དོན་དམ་པ་མ་ཡིན་པའི་ཕྱིར་ཁོ་བོས་ཀྱང་མི་རྟོགས་པས་དོར་བྱའོ།། སྙམ་ན། ཐེག་ཆེན་གྱི་ངག་གང་ཞིག་འཕགས་པ་འོད་སྲུང་ཆེན་པོ་དང༌། སོགས་ཀྱི་སྒྲས་བསྡུས་པ་ཀ་ཏྱཱའི་བུ་ཆེན་པོས་ཀྱང་གཏིང་མ་དཔོག་པ་སྟེ། ལེགས་པར་མ་རྟོགས་པར་གྱུར་པའི་ཟབ་མོ་དེ་ནི། བྱེ་བྲག་སྨྲ་བའི་གྲུབ་མཐའ་འཛིན་པའི་སོ་སྐྱེ་ཁྱེད་ཀྱིས་མ་རྟོགས་པས་བཀར་གཟུང་བྱ་མིན་པར་སུ་ཞིག་བྱེད་དེ། མི་རིགས་སོ།། ཚིགས་བཅད་འདི་གསུམ། རྒྱ་གར་གྱི་དཔེ་ལ། དེས་ན་སྟོང་ཉིད་བསྒོམ་པར་བྱ།། ཞེས་པའི་རྗེས་སུ་ཡོད་པ་ལ། འགྲེལ་ཆེན་དང་བི་བྷཱུ་ཏི་ན་རེ། འགའ་ཞིག་གིས་བསྣན་པ་ཡིན་གྱི། ལུང་ལ་རྩོད་པའི་ཚིག་ཡིན་པས་འདིར་སྐབས་སུ་མ་བབ་པའི་ཕྱིར་དང༌། འོད་སྲུང་ཆེན་པོ་སོགས་མ་འབྲེལ་བའི་ཕྱིར་སློབ་དཔོན་གྱི་གསུང་མིན་ཟེར་ལ། བཻ་རོ་ཙ་ན་ན་རེ། སློབ་དཔོན་སེངྒའི་ཁྲི་ལ་བཞུགས་ནས་གོང་འོག་གི་འབྲེལ་མ་
གཟིགས་པར་གསུངས་ཞེས་ཟེར། འགྲེལ་པ་གཞན་གསུམ་གྱིས་འོག་གི་སྐབས་སུ་བཀྲལ་ལ། རྔོག་ཆེན་པོས་ཀྱང་སྤངས་ཀྱང་བོད་འགའ་ཞིག་གིས་གོང་དུ་བླངས་པར་སྣང་ངོ་།། 
༢ ལུང་སྟོང་ཉིད་ཡོད་ན་བྱང་ཆུབ་ཡོད་པར་བརྟེན་པའི་རིགས་པས་སྒྲུབ་པ།
གཉིས་པ་ལ། བསྟན་བཤད་གཉིས་ཀྱི་དང་པོ་ནི། དགེ་ལྷ་སོགས་ན་རེ། བསྟན་པའི་རྩ་བ་དགེ་སློང་ཡིན་ན། དེའང་མུ་སྟེགས་པ་དང་རྩོད་པ་དང་བཅས་པའི་ཕྱིར་དོར་བྱར་འགྱུར་བས་དགེ་སློང་དཀའོ།། ཞེས་སྦྱོར་རོ།། སངས་རྒྱས་ཀྱི་བསྟན་པའི་རྩ་བ་དགེ་སློང་ཡིན་ཏེ། དེ་ལ་བརྟེན་ནས་སྡོང་བུ་སོགས་དང་འདྲ་བའི་དྲན་པ་ཉེར་གཞག་སོགས་འབྱུང་བའི་ཕྱིར། དེ་ལ་མིང་གི་དང༌། ཁས་འཆེ་བའི་དང༌། སློང་བའི་དང༌། གསོལ་བཞིའི་ལས་ཀྱིས་བསྙེན་རྫོགས་ཀྱི་དང༌། ཉོན་མོངས་བཅོམ་པའི་དགེ་སློང་སྟེ། ལྔ་ལས་འདིར་ཐ་མ་གཟུང་སྟེ། དེ་ཆོས་ཅན། ཉོན་མོངས་བཅོམ་པའི་དགེ་སློང་དགྲ་བཅོམ་ཉིད་ཀྱང་དཀའ་བར་གནས་ཏེ། མི་སྲིད་པ་དག་སྟོང་ཉིད་རྟོགས་མི་སྲིད་པའི་ཕྱིར་ཀྱང་ནི། བཤད་པ་གཞན་སྡུད་པའོ།། སྟོང་ཉིད་མ་རྟོགས་ན་ལྷག་བཅས་མི་ཐོབ་
པར་མ་ཟད། དེ་ཆོས་ཅན། དུཿཁ་མ་ལུས་པ་ཟད་པའི་ལྷག་མེད་ཀྱི་མྱ་ངན་ལས་འདས་པའང་དཀའ་བར་གནས་ཏེ། མི་ཐོབ་པར་ཐལ། སེམས་ནི། དངོས་པོར་དམིགས་པ་སྟེ། ཞེན་པ་དང་བཅས་པའི་ཕྱིར་རོ།། ཁྱབ་པ་ཡོད་དེ། དེ་ལས་ལས་སྐྱེ། དེ་ལས་དུཿཁ་འབྱུང་བའི་ཕྱིར་རོ།། དེས་ན་བདེན་པ་མཐོང་བ་ལ་ཀུན་རྫོབ་ཀྱི་བདེན་པ་མཐོང་བས་མི་གྲོལ་ཏེ། གྲོལ་ན། སེམས་ཅན་ཐམས་ཅད་གྲོལ་བར་ཐལ་བའི་ཕྱིར། དེས་ན། དོན་དམ་པའི་བདེན་པ་མཐོང་བས་གྲོལ་བ་ཡིན་ལ། དེ་ལ་སྟོང་ཉིད་མཐོང་དགོས་སོ།། 
གཉིས་པ་ལ། སྟོང་ཉིད་མ་རྟོགས་པར་ལྷག་བཅས་མི་རུང་། ལྷག་མེད་མི་རུང༌། དེས་ན་སྟོང་ཉིད་སྒོམ་པར་གདམས་པ་གསུམ་གྱི་དང་པོ་ནི། བདེན་པ་མཐོང་བས་ཉོན་མོངས་པ་སྤངས་པས་འཁོར་བ་ལས་གྲོལ་ལོ།། ཞེ་ན། ཉོན་མོངས་པ་སྤངས་པ་དེའི་བར་མ་ཆད་པའི་དེ་མ་ཐག་ཏུ་ཆོས་ཅན། དུཿ་ཁ་ལས་གྲོལ་བ་དེར་འགྱུར་ཏེ། ཉོན་མོངས་སྤངས་པའི་ཕྱིར། འདོད་ན། ཉོན་མོངས་མེད་ཀྱང་དགྲ་བཅོམ་དེ་དག་ལ་སྔར་སོ་སྐྱེའི་སྐབས་སུ་བྱས་པའི་ཉོན་མོངས་དང་བཅས་པའི་ལས་ཀྱི་ནུས་པ་སྟེ། ལུང་ལས་མཐོང་བ་ཡིན་ཏེ། མོའུ་འགལ་གྱི་བུ་རྐང་ལག་བཅོམ་པ་དང༌། སོར་ཕྲེང་མེས་བསྲེགས་པ་དང༌། འཆར་ཀ་སྐེ་བཅད་པ་ལ་སོགས་པ་བཞིན་རེ་ཞིག་རིམ་པ་སྟོན་པ་སྟེ། དང་པོར་བདེན་པ་མཐོང་བས་མ་རིག་པ་སྤངས་པས་འདུ་བྱེད་ནས་སྲེད་པའི་
བར་དུ་སྤངས་ལ། ཡང་སྲིད་ཉེ་བར་ལེན་པའི་རྒྱུ་སྲེད་པ་མེད་ཅེས་མཐའ་གཅིག་ཏུ་ངེས་པས་ཕྱིས་སྐྱེ་བ་མི་ལེན་པ་གྲོལ་བར་འཐད་དོ།། ཞེ་ན། དངོས་འཛིན་མ་སྤངས་པས་མ་རིག་པ་མི་སྤོང་། དེས་ན་སྲེད་པ་ཡང་མ་སྤངས་ལ། ཉོན་མོངས་ཅན་སྤངས་སུ་ཆུག་ཀྱང་། ཉོན་མོངས་པ་དང་མཚུངས་པར་ལྡན་པ་ཅན་མ་ཡིན་པའི་སྲེད་པ་འདི་དགྲ་བཅོམ་ལ་ཅི་སྟེ་མེད་དེ། ཉོན་མོངས་ཅན་གྱི་རྨོངས་པ་སྤངས་ཀྱང་ཉོན་མོངས་ཅན་མ་ཡིན་པའི་ཀུན་ཏུ་རྨོངས་པ་ཡོད་པར་འདོད་པ་བཞིན་ནོ།། གཞན་ཡང༌། རེག་པའི་རྐྱེན་གྱིས་ཚོར་བ། ཚོར་བའི་རྐྱེན་གྱིས་སྲེད་པ་ཡིན་པའི་ཕྱིར་དགྲ་བཅོམ་ཆོས་ཅན། སྲེད་པ་མེད་པར་མ་ངེས་པར་ཐལ། དངོས་པོ་ལ་མངོན་པར་ཞེན་པ་ཅན་གྱི་ཚོར་བ་དེ་དག་ལའང་ཡོད་པའི་ཕྱིར། ཁྱབ་པ་མེད་དེ། རྒྱུ་ལ་འབྲས་བུས་མ་ཁྱབ་ཅིང༌། ཁ་ན་མ་ཐོ་བ་མེད་པའི་ཚོར་བ་སྲེད་པའི་རྒྱུ་མིན་ནོ།། ཞེ་ན། དངོས་པོར་མངོན་ཞེན་ཅན་ལ་ཁ་ན་མ་ཐོ་བ་མེད་པ་མི་སྲིད་ཅིང་དེ་ཉིད་མ་རིག་པ་དང་བཅས་པ་ཡིན་པས་དེ་དང་ཚོར་བ་སོགས་སྲེད་པའི་རྒྱུ་ཚོགས་པ་ཚང་བས་ཉོན་མོངས་ཅན་མ་ཡིན་པའི་སྲེད་པ་འབྱུང་རུང་དུ་འབྲས་བུ་གྲུབ་བོ།། 
གཉིས་པ་ནི། ལྷག་མེད་མེད་པའི་རྒྱུ་མཚན་དངོས་པོར་དམིགས་པ་སྟེ། ཞེན་པ་དང་བཅས་པའི་སེམས་ཆོས་ཅན། ལྷག་མེད་དུ་མི་འདའ་བར་ཐལ་ཏེ། བསྒོམ་བྱའམ་བསྒོམས་པའི་འབྲས་བུ་འགའ་ཞིག་ལ་མངོན་པར་ཞེན་པའི་ཚུལ་གྱིས་གནས་པར་འགྱུར་གྱི། སྟོང་པ་ཉིད་རྟོགས་པ་དང་བྲལ་བའི་ཕྱིར། ཁྱབ་པ་ཡོད་དེ། སྟོང་ཉིད་རྟོགས་པ་དང་བྲལ་བའི་དམིགས་བཅས་ཀྱི་སེམས་དམིགས་པ་ལ་ཞེན་པའི་ཞགས་པས་བསྡམས་ནས་རེ་ཞིག་འགག་ཀྱང་ཏིང་ངེ་འཛིན་གྱི་སྟོབས་ཀྱིས་དུས་ཅུང་ཟད་ཅིག་ནས་སླར་ཡང་སྐྱེ་བར་འགྱུར་ཏེ། དཔེར་ན། འདུ་ཤེས་མེད་པའི་སྙོམས་འཇུག་ལ་ཞུགས་པ་ན་ཚོགས་
དྲུག་འགག་ཀྱང་སླར་སྐྱེ་བ་བཞིན། དེས་མཚོན་ནས་འགོག་སྙོམས་དང་འདུ་ཤེས་མེད་པ་པ་བཞིན་ནོ།། 
གསུམ་པ་ནི། སྟོང་ཉིད་མ་རྟོགས་ན། ཕུང་པོ་ལྷག་བཅས་ཀྱི་མྱང་འདས། ལྷག་མེད་ཀྱི་མྱང་འདས་གཉི་ག་མི་ཐོབ་པ་དེས་ན་དེ་གཉིས་དོན་དུ་གཉེར་བས་སྟོང་པ་ཉིད་བསྒོམ་པར་བྱའོ།། སྟོང་ཉིད་བསྒོམས་ན། ཉོན་མོངས་རྩ་བ་ནས་འཇོམས་ཤིང་ཐེ་ཚོམ་ཙམ་ཞིག་ཟོས་པས་ཀྱང་སྲིད་པ་འཇིག་པར་བྱེད་དེ། བཞི་བརྒྱ་པར། བསོད་ནམས་ཆུང་ངུས་ཆོས་འདི་ལ།། ཐེ་ཚོམ་ཟ་བར་ཡང་མི་འགྱུར།། ཐེ་ཚོམ་ཟ་བ་ཙམ་ཞིག་གིས།། སྲིད་པ་ཧྲུལ་པོར་བྱེད་པར་འགྱུར།། ཞེས་ཏེ། སྲིན་མོའི་ངག་ལ་ཐེ་ཚོམ་ཟ་བས་སྲིན་མོའི་འཇིགས་པ་ལས་ཐར་པ་བཞིན་ནོ།། 
༣. སྟོང་ཉིད་བསྒོམས་པས་མི་གནས་པའི་མྱང་འདས་ཐོབ་པར་བསྟན་པ།
གསུམ་པ་ནི། འོ་ན་དམིགས་བཅས་ཀྱི་སེམས་འགའ་ཞིག་ལ་ཞེན་པས་ཐར་པ་མེད་ན་སྟོང་ཉིད་ལ་འཇིགས་པ་སྐྱེ་བས། གཉི་ག་སྤངས་ནས་འཁོར་བར་གནས་པ་མཆོག་གོ། ཞེ་ན། ཞེན་པའི་རྒྱུ་ཆགས་པ་དང༌། འཇིགས་པའི་རྒྱུ་སྐྲག་པའི་གནས་ཏེ། རྟག་པ་དང་ཆད་པའི་མཐའ་ཡིན་ལ། དབུ་མ་པས། དོན་དམ་པར་དཔྱད་པས་རྟག་པའི་མཐའ་སྤངས། ཀུན་རྫོབ་སྣང་ཚོད་ཁས་བླངས་པས་སྒྲོ་སྐུར་གྱི་མཐའ་ལས་གྲོལ་བའི་ཕྱིར་ཤེས་རབ་ཀྱི་འཁོར་བའི་སྐྱོན་གྱི་མི་གོས་ལ། སྙིང་རྗེས་གཞན་དོན་དུ་འཁོར་བར་གནས་པར་གྲུབ་པར་འགྱུར་རོ།། དགོས་པ་ཅིའི་དོན་དུ་གནས་ཤེ་ན། དུཿཁ་ཅན་ཏེ། འཁོར་བ་པའི་དུཿཁ་བསལ་བའི་དོན་དུའོ།། འཁོར་བ་དོན་དམ་དུ་མེད་པས་གནས་ནས་ཅི་བྱ་ཞེ་ན། རྨོངས་པ་སྟེ། ཀུན་རྫོབ་ཏུ་སེམས་ཅན་ལ་དམིགས་པས་སོ།། འཁོར་
འདས་ཀྱི་མཐའ་གཉིས་ལས་གནས་པ་དེ་ནི་སྟོང་པ་ཉིད་བསྒོམས་པའི་འབྲས་བུ་ཡིན་ནོ།། འགྲེལ་ཆེན་ལས་ཆགས་འཇིགས་ལས་ནི་མ་གྲོལ་བར།། ཞེས་པ་ལྟར་ན། ཆགས་པ་སྟེ། ཞེན་པ་དང༌། སྟོང་ཉིད་ཀྱི་སྒྲ་ཐོས་པས་སྐྲག་པ་འཇིགས་པས་དེ་གཉི་གའི་ཕྱོགས་སྤངས་ནས་འཁོར་བ་སྟེ། ཁམས་གསུམ་པ་རང་བཞིན་དུ་གྲུབ་ཅིང་གནས་པའི་གནས་སྐབས་སྐྱེ་སྟེ། མ་གྲོལ་བ་སྟེ། ཐར་པ་མེད་པའི་ཕྱིར་རོ།། སྐྱེ་རྒ་ལ་སོགས་པའི་དུཿཁ་ཅན་གྱི་དོན་དུ་རྨོངས་པ་སྟེ། མ་རིག་པས་མྱང་འདས་ལས་སླར་ལོག་ནས་འཁོར་བར་གནས་པ་འདི་ནི་སྟོང་པ་ཉིད་ཀྱི་འབྲས་བུ་ཡིན་ལ་དེས་ཅི་བསྒྲུབས་ཏེ། ཅི་ཡང་མེད་དོ།། ཞེས་འཆད་དེ། ཡི་གེའི་དོན་དུ་མ་མཐོང་ངོ་།། 
༤ . དོན་བསྡུས་ཏེ་སྟོང་ཉིད་བསྒོམས་པར་གདམས་པ།
བཞི་པ་ནི། སྟོང་པ་ཉིད་དེ་ནི་སྔར་བརྗོད་པ་ལྟར་སྟོང་པ་ཉིད་ལ་སྐྲག་པས་འཁོར་བར་གནས་སོ།། ཞེས་སྟོང་པ་ཉིད་ཀྱི་ཕྱོགས་ལ་སུན་འབྱིན་པ་ནི་འཐད་པ་མ་ཡིན་ཏེ། འཆད་འགྱུར་གྱིས་ལན་འདེབས་པའི་ཕྱིར་རོ།། རྒྱུ་མཚན་དེས་ན་ལམ་ཡིན་ནམ་མིན་སྙམ་པའི་ཐེ་ཚོམ་མི་ཟ་བར་ཆོས་ཐམས་ཅད་རང་བཞིན་མེད་པའི་སྟོང་པ་ཉིད་བསྒོམ་པར་བྱའོ།། 
༢. སྟོང་ཉིད་སངས་རྒྱས་ཀྱི་ལམ་ཡིན་པས་སྒོམ་པར་གདམས་པ།
༡. སྟོང་ཉིད་སྒྲིབ་གཉིས་ཀྱི་གཉེན་པོ་ཡིན་པས་སྒོམ་པར་གདམས་པ།
གཉིས་པ་ལ། སྟོང་ཉིད་སྒྲིབ་གཉིས་ཀྱི་གཉེན་པོ་ཡིན་པས་སྒོམ་པར་གདམས། ལས་དང་པོ་པས་སྟོང་ཉིད་ལ་འཇིགས་པ་སྤང༌། འཇིགས་པའི་རྒྱུ་བདག་འཛིན་གྱི་གཉེན་པོར་བདག་གཉིས་ཀྱི་སྟོང་པར་བསྟན། སྟོང་ཉིད་མ་ཤེས་པར་བདེན་པར་ཞེན་པའི་རྒྱུས་སྡུག་བསྔལ་བ་ལ་སྙིང་རྗེ་སྒོམ་པ་དང་བཞིའི་དང་པོ་ནི། སྟོང་ཉིད་མཐོང་བས་ཅི་ཞིག་བྱ།། ཞེས་པའི་ལན་གདབ་པའི་ཕྱིར་ཆགས་སོགས་ཉོན་མོངས་པ་ཉིད་སྒྲིབ་པ་དང་། ཤེས་བྱ་ཆོས་ཀྱི་དབྱིངས་ཤེས་ཤིང་ཁོང་དུ་ཆུད་པར་བྱེད་པ་ལ་སྒྲིབ་པ་གཟུང་འཛིན་གྱི་ཀུན་ཏུ་རྟོག་པ་ནི། དེ་ཁོ་ན་ཉིད་ལ་སྒྲིབ་པས་མུན་པ་ཡིན་ལ། དེའི་སྤོང་བའི་གཉེན་པོ་ནི། སྟོང་པ་ཉིད་ཡིན་ནོ།། རྣམ་ཐར་སྒྲོ་གསུམ་ཡོད་ཀྱང་མཚན་མེད་སྨོན་མེད་ཀྱང་སྟོང་ཉིད་ལ་རག་ལས་པས་སྟོང་ཉིད་གཙོ་བོ་ཡིན་ཏེ། བྱང་ཆུབ་ཀྱི་ཚོགས་ལས། རང་བཞིན་མེད་པས་སྟོང་པ་སྟོང་པ་ནི།། ཡིན་དང་མཚན་མ་ཅི་ཞིག་བྱེད་པར་འགྱུར།། མཚན་མ་ཐམས་ཅད་ལོག་པར་གྱུར་པའི་ཕྱིར།། མཁས་པ་ཅི་སྟེ་སྨོན་ལམ་འདེབས་པར་འགྱུར།། ཞེས་སོ།། དེས་ན་བདག་གཉིས་ཀྱི་སྟོང་པ་ཉིད་ལས་གཞན་པའི་ཞི་བའི་སྒོ་གཉིས་པ་མེད་དོ།། ཧི་སྟེ། གང་གི་ཕྱིར་དེ་ལྟ་ཡིན་པ་དེའི་ཕྱིར་མྱུར་དུ་ཐམས་ཅད་མཁྱེན་པ་སྟེ། སངས་རྒྱས་ཐོབ་པར་འདོད་པས་རྣམ་འཁྱེན་གྱི་རྒྱུ་ཐུན་མོང་མ་ཡིན་པ་དེ་ནི་ཇི་ལྟར་སྒོམ་མི་བྱེད་དེ། འབད་པ་ཆེན་པོས་བསྒོམ་པར་བྱའོ།། 




༢. ལས་དང་པོ་པས་སྟོང་ཉིད་ལ་འཇིགས་པ་སྤང་བ།
གཉིས་པ་ནི། སྟོང་ཉིད་འདི་ལ་འཇིགས་པས་མི་སྒྲོམ་མོ།། སྙམ་ན། དངོས་པོ་གང་དུ་ཁ་དང་གདུང་བར་སྐྱེད་པར་བྱེད་པ་དེ་ལ་སྐྲག་པ་སྐྱེ་བར་འགྱུར་བར་རིགས་ན། སྟོང་པ་ཉིད་འཁོར་བའི་དུཿ ཁ་ཐམས་ཅད་སྤོང་ཞིང་ཞི་བར་བྱེད་པ་དེ་ལས་འཇིགས་པ་ཇི་ལྟར་སྐྱེ་སྟེ། ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་དགའ་བར་རིགས་སོ།། འཇིགས་པ་ནི་བདག་འཛིན་ལས་བྱུང་ཞིང་དེ་མ་རིག་པ་ལས་བྱུང་བ་ཡིན་གྱི། བརྟགས་ན་འཇིགས་པར་མི་རིགས་ཏེ། གལ་ཏེ་འཇིགས་མཁན་གྱི་བདག་འགའ་ཞིག་ཡོད་ན་ནི། འཇིགས་པའི་གནས་ཅིའང་རུང་བ་ལས་འཇིགས་པར་འགྱུར་བར་རིགས་ན། གང་གི་ཚེ་འཇིགས་མཁན་གྱི་བདག་ཉིད་འགའ་ཡང་དཔྱད་ན་ཡོད་པ་མ་ཡིན་པས་འཇིགས་པར་འགྱུར་བའི་འཇིགས་མཁན་དེ་སུ་ཞིག་ཡིན་ཏེ། འཇིགས་མཁན་ལ་དཔྱད་པས་འཇིགས་པ་ལྡོག་གོ།
༢. འཇིགས་པའི་རྒྱུ་བདག་འཛིན་གྱི་གཉེན་པོར་བདག་གཉིས་ཀྱིས་སྟོང་པར་བསྟན་པ།
༡. གང་ཟག་གི་བདག་བཀག་པའི་སྒོ་ནས་སྟོང་ཉིད་དུ་བསྟན་པ།
༡. ཕུང་པོ་ལྔ་ལ་བདག་མེད་པ་སྤྱིར་བསྟན་པ།
གསུམ་པ་ལ། གང་ཟག་གི་དང་། ཆོས་ཀྱི་བདག་བཀག་པའི་སྒོ་ནས་སྟོང་ཉིད་དུ་བསྟན་པ་གཉིས་ཀྱི་དང་པོ་ལ། ཕུང་པོ་ལྔ་ལ་བདག་མེད་པ་སྤྱིར་བསྟན། གྲུབ་མཐས་བརྟགས་པའི་བདག་བྱེ་བྲག་ཏུ་དགག་པ། བདག་མེད་པ་ལ་རྩོད་པ་སྤང་བ་གསུམ་གྱི་དང་པོ་ནི། ཕུང་པོ་ལྔ་རེ་རེ་ནས་དཔྱད་ན་བདག་ཅུང་ཟད་ཀྱང་ཡོད་པ་མ་ཡིན་ཏེ། འདི་ལྟར་སོ་དང༌། མགོ་བོའི་སྐྲ་དང་རྐང་ལག་གི་སེན་མོ་ནི། བདག་ཏུ་གཟུང་བའི་ཡུལ་མ་ཡིན། དེ་དག་ལ་བདག་གིར་འཛིན་གྱི་བདག་ཏུ་མི་འཛིན་ཏེ། བདག་གི་མཚན་ཉིད་མེད་པའི་ཕྱིར། དེ་བཞིན་དུ་རུས་པ་དང་། ཁྲག་གཉིས་པོ་ནི་བདག་མ་ཡིན། སྣ་ལས་བྱུང་བའི་སྣབས་བདག་མིན། བད་ཀན་ནམ་དེ་ལས་བྱུང་བའི་ལུད་པ་བདག་མིན། ཟ་བ་འཕྲུགས་པ་ལས་བྱུང་བའི་ཁུ་བ་རུས་པའམ། རྨ་ལས་བྱུང་བའི་ཆུ་སེར་དང་ནི་ཁྲག་རུལ་བའི་རྣག་ཀྱང་བདག་མིན། བདག་ནི། ཞག་སྟེ། ལུས་ཀྱི་སྣུམ་མམ་ཚིལ་གྱི་ཁུ་བ་དང་། རབ་ཏུ་རྔུལ་བའི་རྔུལ་ཡང་མིན། གློ་བ་དང་མཆིན་པའམ། རྒྱ་དཔེ་ལྟར་ན། ཚིལ་ཏེ། ཁམས་བཞི་པ་དང་། རྒྱུ་མ་དག་ཀྱང་བདག་མ་ཡིན། ནང་ཁྲོལ་གཞན་སྙེ་མ་སོགས་དང༌། རྒྱུ་མཐའ་ཕྲ་མོ་ཡན་ཆད་ཀྱང་བདག་མིན་ཏེ། བདག་ནི་ཕྱི་ས་སྟེ། བཤང་བ་དང་གཅིན་དུ་གྲགས་པ་ཡང་མ་ཡིན་ལ། ཤ་དང་པགས་པ་ནི། འགྲེལ་པར་རྒྱུས་པ་སྟེ། རུས་ཚིགས་སྦྲེལ་བའི་རྩ་རྒྱུས་ཀྱང་བདག་མིན། ལུས་ཀྱི་མེ་ཁམས་དྲོད་དང་། དབུགས་འབྱུང་འཇུག་གི་རླུང་ཡང་བདག་མ་ཡིན། མིག་རྣ་བ་སྣ་ཁ་བཤང་གཅིའི་ལམ་གྱི་བུ་ག་དགུ་ཡང་བདག་མ་ཡིན། མི་གནས་ལུས་ཀྱི་བར་ལ་བརྟེན་པའི་རྣམ་ཤེས་དྲུག་ཀྱང་བདག་མ་ཡིན། དེ་རྣམས་སོ་སོའམ་འདུས་པའི་རྣམ་པ་ཐམས་ཅད་དུ་བདག་མ་ཡིན་ཏེ། དེ་དག་འདུས་པ་ལས་བདག་ཏུ་འཛིན་ལ། སོ་སོ་བ་བདག་མ་ཡིན་ཞིང༌། འདུས་པ་ལ་ཡང་དེ་བས་ལྷག་པ་མེད་པའི་ཕྱིར་རོ།། སྤྱོད་འཇུག་ལེའུ་དགུ་མའི་འགྲེལ་པར། འདིའི་རྗེས་ལ་ཡིད་དང༌། དུས་གསུམ་གྱི་སེམས་ཏེ། རྣམ་ཤེས་ཀྱི་ཕུང་པོ་དང་། ཁམས་བཅོ་བརྒྱད་དང༌། སེམས་འབྱུང་རྣམས་བདག་མིན་པར་སྒྲུབ་པ་དང་དོན་བསྡུ་བ་དང་བཅས་པ་དང༌། གྲངས་ཅན་པ་དང༌། བྱེ་བྲག་པའི་བདག་
དགག་པ་རྩོད་སྤང་དང་བཅས་པ་འབྱུང་སྟེ། གཞུང་གཞན་ལ་མི་སྣང་ངོ་།། 
༢. གྲུབ་མཐས་བཏགས་པའི་བདག་བྱེ་བྲག་ཏུ་དགག་པ།
གཉིས་པ་ལ། གྲངས་ཅན་དང་། རིག་པ་ཅན་གྱིས་བརྟགས་པའི་བདག་དགག་པ་གཉིས་ཀྱི་དང་པོ་ལ། སྒྲ་འཛིན་རྟག་པ་དང༌། སྒྲ་འཛིན་གཟུགས་འཛིན་ཡིན་པ་དགག་པ་གཉིས་ཀྱི་དང་པོ་ནི། སེར་སྐྱ་པ་ན་རེ། རྣམ་ཤེས་དྲུག་ལ་བདག་འགོག་ལ་མ་བཟོད་ནས་སྒྲ་ལ་སོགས་པའི་ཤེས་པ་སེམས་ཀྱི་བདག་ཉིད་སྐྱེས་བུ་ཤེས་རིག་ནི། བདག་ཡིན་ལ། དེ་ཡང་རྟག་པ་དང་། ཁྱབ་པ་དང་། ཡོན་ཏན་དང་བྲལ་བ་དང་། སེམས་པ་ཅན་ཡིན་གྱི། བློ་དང་འབྲེལ་པས་སེམས་པ་ཅན་མ་ཡིན་ཏེ། བློ་ནི་བེམ་པོ་ཡིན་པའི་ཕྱིར། འབྲས་བུ་འགའི་ཡང་བྱེད་པ་པོ་དང་། དེའི་འབྲས་བུའི་ལོངས་སྤྱོད་པ་པོ་མ་
ཡིན་ཏེ། བྱ་བ་དང་བྲལ་བའི་ཕྱིར། རྡུལ་མུན་སྙིང་སྟོབས་གསུམ་ཆ་མཉམ་པའི་རང་བཞིན་གྱི་གཙོ་བོ་ནི། ཐམས་ཅད་ཀྱི་བྱེད་པ་པོ་ཡིན་པས་བདག་ལ་འབྲས་བུ་སྟོབ་བོ།། བདག་ཡུལ་ལ་སྤྱོད་འདོད་པ་ན། གཙོ་བོས་ཤེས་ནས་དེ་དང་སྦྱོར་བ་བྱེད་ལ། དེ་ནས་དེ་ཙམ་ལྔ་འབྱིན། ཡིད་ཀྱིས་བྱིན་གྱིས་བརླབས་པའི་དབང་པོ་ལྔས་བཟུང་བའི་པ་པོ་ཡང་མ་ལ་བློས་ཞེན་པའི་དོན་ལ་སྐྱེས་བུས་སེམས་པར་བྱེད་དོ།། དེ་ཡང་སེམས་ལྡན་ཡིན་པའི་ཕྱིར་ཡོན་ཏན་དང་བྲལ། ཁྱབ་པའི་ཕྱིར་བྱ་བ་མེད་དོ།། ཞེ་ན། གལ་ཏེ་སྒྲ་འཛིན་པའི་ཤེས་པ་ཆོས་ཅན། ཡུལ་སྒྲ་ཡོད་མེད་ཀྱི་དུས་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར། སྒྲ་འཛིན་དུ་རྟག་པའི་ཕྱིར། འདོད་ན། བདག་ཤེས་རིག་ཆོས་ཅན། སྒྲ་གང་གི་སྟེ། ཡུལ་སྒྲ་མེད་པའི་དུས་ན། ཡུལ་སྒྲ་ཅི་ཞིག་རིག་སྟེ། མི་འཛིན་པར་ཐལ། དེ་དུས་ན་ཤེས་བྱ་སྟེ། ཡུལ་སྒྲ་མེད་པའི་ཕྱིར། འདོད་ན། དེ་ཆོས་ཅན། སྒྲ་འཛིན་པའི་ཤེས་པ་ཞེས་ཅི་སྟེ་བརྗོད་ན། མ་ཡིན་པར་ཐལ། ཡུལ་སྒྲ་མི་འཛིན་པའི་ཕྱིར། ཁྱབ་པ་མེད་དེ། ཡུལ་ཤེས་པ་མེད་ཀྱང་དེའི་ཤེས་པ་ཡིན་ནོ།། ཞེ་ན། འགྲོ་བ་འདིར་ཆོས་ཅན། ཤིང་ཡང་ཤེས་པར་ཐལ་བར་འགྱུར། ཤེས་བྱ་མ་ཤེས་ཀྱང་ཤེས་པ་ཡིན་པའི་ཕྱིར་རོ། ཡུལ་མེད་པར་ཤེས་པར་མི་འགྱུར་བའི་དེས་ན་ཤེས་བྱ་རུང་ཡུལ་དུ་ཉེ་བར་གནས་པ་མེད་པས་དེ་འཛིན་པའི་ཤེས་པ་མེད་ཅེས་ངེས་པས་སྒྲ་འཛིན་མི་རྟག་པར་གྲུབ་བོ།། 
གཉིས་པ་ལ། རྩོད་ལན་གཉིས་ཀྱི་དང་པོ་ནི། སྒྲའི་ཤེས་པ་དེ་ཉིད་ཀྱིས་དུས་ཕྱིས་གཟུགས་ཤེས་ཤིང་འཛིན་ལ། དེ་གཉིས་རང་བཞིན་གཅིག་པའི་ཕྱིར་སྒྲ་མེད་པས་དེ་མེད་པར་མི་འགྱུར་རོ།། ཞེ་ན། གཉིས་པ་ལ། གཟུགས་འཛིན་གྱིས་སྒྲ་འཛིན་པར་དང་། གཟུགས་མི་འཛིན་པར་དང་། སྒྲ་འཛིན་གྱི་རང་བཞིན་དུ་དམིགས་པར་ཐལ་བ་དགག་པ་དང་གསུམ་གྱི་དང་པོ་ནི། གཟུགས་འཛིན་པ་དེའི་ཚེ་གཟུགས་འཛིན་ཆོས་ཅན། སྒྲ་ཐོས་པའང་ཅི་སྟེ་མིན་ཏེ། ཐོས་པར་ཐལ། སྒྲ་འཛིན་གྱི་ཤེས་པ་ཡིན་པའི་ཕྱིར། གལ་ཏེ་སྒྲ་འཛིན་ཡིན་ཡང་དེའི་ཚེ་སྒྲ་རུང་ཡུལ་དུ་མི་ཉེ་བའི་ཕྱིར་མ་ཐོས་སོ།། ཞེ་ན། གཟུགས་འཛིན་ཆོས་ཅན། སྒྲ་དེ་འཛིན་པའི་ཤེས་པ་མ་འཁྲུལ་བ་དེའང་མེད་པར་ཐལ། ཡུལ་སྒྲ་མེད་པ་དེས་ན་སྟེ། དེའི་ཕྱིར་རོ།། 
གཉིས་པ་ནི། གཟུགས་འཛིན་གང་ཡིན་པ་དེ་ཆོས་ཅན། གཟུགས་འཛིན་པའི་ཤེས་པར་ཇི་ལྟར་འགྱུར་ཏེ། མི་འགྱུར་བར་ཐལ། སྒྲ་འཛིན་པའི་ཤེས་པའི་རང་བཞིན་ཡིན་པའི་ཕྱིར། ཁྱབ་པ་ཡོད་དེ། ཤེས་པ་ཆ་མེད་གཅིག་རང་བཞིན་གཉིས་སུ་མི་རིགས་པའི་ཕྱིར་རོ།། ཁོ་ན་རེ། གང་ཟག་གཅིག་ཕ་ལ་ལྟོས་ནས་བུ། བུ་ལ་ལྟོས་ནས་ཕ་ཡིན་པ་བཞིན་དུ་ཤེས་པ་གཅིག་ཡུལ་གཉིས་ལ་ལྟོས་ནས་འཇོག་པས་སྐྱོན་མེད་དོ།། ཞེ་ན། གང་ཟག་གཅིག་ཁོ་ན་ནི། བུ་ལ་ལྟོས་ནས་སྐྱེད་པ་པོ་ཕ་དང་། ཕ་ལ་ལྟོས་ནས་བསྐྱེད་པར་བྱ་བའི་བུ་ཉིད་ཡིན་ནོ་ཞེས་བྱ་བ་ནི། ལྟོས་ནས་རྟོག་པས་བཏགས་པ་ཡིན་གྱི། ཡང་དག་པ་སྟེ། དོན་དམ་པ་ཉིད་དུ་ཡོད་པ་མིན་ཏེ། དོན་དམ་པར་དངོས་པོ་གཅིག་རང་བཞིན་གཉིས་སུ་མི་འགྱུར་ལ། བཏགས་པར་ཡོད་པས་ཁྱོད་ཀྱི་སྐབས་དོན་མི་
འགྲུབ་སྟེ། དེའི་རྒྱུ་མཚན་འདི་ལྟར། སྙིང་སྟོབས་ཏེ། བདེ་བ་དང་། སྡུག་བསྔལ་ཏེ། དུཿཁ་དང་། མུན་པ་སྟེ། གཏི་མུག་སྟེ། ཡོན་ཏན་གསུམ་པོ་སོ་སོའམ། བསྡུས་ནས་རང་གི་ངོ་བོས་གནས་པ་ཡིན། འགྲོ་བ་ཐམས་ཅད་དེའི་བདག་ཉིད་ཡིན་པས་དེ་དོན་དམ་པར་བུ་ཡང་མ་ཡིན། ཕ་ཡང་མ་ཡིན་ཏེ། དེ་ནི། ཕ་དང་བུའི་གནས་སྐབས་ན་ཁྱད་མེད་ཅིག་ཡིན་ཡང་ལྟོས་པས་བཏགས་ནས་ཕ་དང་བུར་བརྗོད་པ་བཞིན་ནོ།། 
གསུམ་པ་ནི། གཟུགས་འཛིན་ཤེས་པ་དེ་ནི་ཆོས་ཅན། སྒྲ་འཛིན་པ་དང་ལྡན་པ་སྟེ། འབྲེལ་བའི་སྒྲ་ཤེས་སུ་དམིགས་པར་ཐལ། དམིགས་རུང་ཡིན། སྒྲ་འཛིན་པའི་ཤེས་པ་ཡིན་པའི་ཕྱིར། འདོད་ན། ནིའི་སྒྲས་ཁྱད་པར་དམིགས་ཀྱིས་བསལ་ནས་གཟུགས་འཛིན་སྒྲ་འཛིན་གྱི་རང་བཞིན་དུ་མཐོང་བ་མ་ཡིན་པས་བསལ། ཁོ་ན་རེ། གཟུགས་འཛིན་སྒྲ་འཛིན་དུ་བློས་མ་མཐོང་ཡང༌། སྒྲ་འཛིན་དེ་ཉིད་ཚུལ་གཞན་དུ་བསྒྱུར་ནས་གཟུགས་མཐོང་བ་ཡིན་ཏེ། དཔེར་ན། གར་མཁན་གཅིག་རེས་འཇིགས་སྡེ་དང་། རེས་སྲིད་སྒྲུབ་ལྟ་བུའི་གཟུགས་འཛིན་པ་བཞིན་ནོ།། ཞེ་ན། སྒྲ་འཛིན་དེ་ཆོས་ཅན། རྟག་པ་མིན་པར་་ཐལ། དེའི་ཚུལ་ཁོར་ནས་གཟུགས་འཛིན་གྱི་ཚུལ་འཛིན་པའི་ཕྱིར། གར་མཁན་བཞིན། ཁྱབ་པ་མ་གྲུབ་སྟེ། གལ་ཏེ་དངོས་པོ་གཅིག་པོ་དེ་ཉིད་ཚུལ་གཞན་དང་གཞན་དུ་སྐྱེ་ཞིང་འགག་པས་སོ།། ཞེ་ན། ཚུལ་གཞན་འགག་ཅིང་གཞན་སྐྱེས་པ་ཕན་ཚུན་འགལ་བ་གཉིས་གཅིག་པ་ཉིད་དེ་ནི། སྔོན་
མེད་པ་གཅིག་སྟེ། སྔར་དེ་འདྲ་མཐོང་བ་མེད་པའི་ཕྱིར་རོ།། དེ་བདེན་ཡང་། གལ་ཏེ་ཚུལ་གཞན་དང་གཞན་དུ་གྱུར་པ་དེ་ནི། བདེན་པ་སྟེ། དེ་ཁོ་ན་ཉིད་མ་ཡིན་པའི་ཕྱིར། སྐྱོན་མེད་དེ། ཤེལ་བཞིན་ནོ།། ཞེ་ན། འོ་ན་བདག་ཤེས་རིག་དེའི་རང་གི་རང་བཞིན་གཉུག་མའི་དེ་ཁོ་ན་ཉིད་དེ་སྨྲོས་ཤིག། དུས་སྔ་ཕྱི་ཐམས་ཅད་དུ་རྗེས་སུ་འགྲོ་བའི་ཤེས་པ་དེ་ཉིད་དོ།། ཞེ་ན། སྔ་ཕྱིའི་གཟུགས་འཛིན་དང་། སྒྲ་འཛིན་ཐ་དད་ཀྱང་ཤེས་པ་ཙམ་དུ་གཅིག་པས་རང་བཞིན་གཅིག་པ་དེ་ལྟ་ན། གྲོལ་བ་དང་མ་གྲོལ་བའི་སྐྱེས་བུ་རྒྱུད་ཐ་དད་ཀུན་ཆོས་ཅན། གཅིག་ཏུ་ཐལ་བར་འགྱུར། ཤེས་པ་ཙམ་ཐུན་མོང་དུ་མཚུངས་པའི་ཕྱིར་རོ།། དེར་མ་ཟད་ཕྱོགས་གཅིག་འདྲ་བས་རང་བཞིན་གཅིག་ཏུ་འགྱུར་ན། སེམས་སྐྱེས་བུ་ཤེས་རིག་དང་། སེམས་མེད་རང་བཞིན་གྱི་གཙོ་བོ་དེ་དག་ཆོས་ཅན། རང་བཞིན་གཅིག་ཏུ་ཐལ་བར་འགྱུར་ཏེ། གང་གི་ཕྱིར་ན། དེ་གཉི་ག་ཡོད་པ་ཉིད་དུ་མཚུངས་པའི་ཕྱིར་རོ།། ཀྱང་ནི། ཉེས་པ་གཞན་སྡུད་པའོ།། འདོད་དེ། དངོས་པོ་ཐ་དད་ཀྱང་འདྲ་བའི་རྒྱུ་མཚན་གྱིས་གཅིག་གོ། ཞེ་ན། འདྲ་བའི་རྒྱུ་མཚན་གྱིས་གཅིག་ཏུ་གྱུར་ནས་ཐ་དད་ངེས་པ་མེད་པ་གང་གི་ཚེ་བྱེ་བྲག་ཐ་དད་ཐམས་ཅད་ཕྱིན་ཅི་ལོག་པ་སྟེ། མི་བདེན་པ་ཡིན་པ་དེའི་ཚེ་གཙོ་སྐྱེས་ཆོས་ཅན། འདྲ་བར་འཇོག་པའི་རྟེན་ཏེ། རྒྱུ་མཚན་གང་ཡིན་ཏེ། མེད་པར་ཐལ། ཐ་དད་མི་སྲིད་པའི་ཕྱིར། ཁྱབ་པ་ཡོད་དེ། ཐ་དད་མེད་པ་གཅིག་ལ་འདྲ་ཡུལ་འདྲ་པོ་མེད་པའི་ཕྱིར་རོ།། རྒྱ་དཔེའི་འང་གི་སྒྲས་ཉེས་པ་གཞན་བསལ་བར་བྱེད་དོ།། དེ་བཞིན་དུ་རྒྱལ་དཔོག་པས་བཏགས་པའི་སེམས་ཀྱི་རང་བཞིན་གྱི་བདག་དང་། རིག་བྱེད་ཀྱི་མཐའ་གསང་བ་སྨྲ་བས་བཏགས་པའི་བདག་ལའང་ཇི་ལྟར་རིགས་པར་སུན་དབྱུང་བར་བྱའོ།། 
གཉིས་པ་ལ། རང་ཉིད་སེམས་མེད་པ་དགག །སེམས་དོན་གཞན་དང་ལྡན་པས་ཤེས་པ་དགག། དོན་བསྡུ་བ་གསུམ་གྱི་དང་པོ་ནི། རིག་པ་ཅན་ན་རེ། བདག་ནི་རྟག་པ་དང་། ཐམས་ཅད་ལ་ཁྱབ་པ་དང་། སྲོག་ཆགས་སོ་སོ་ལ་ཐ་དད་པ་དང་། སེམས་མེད་པ་དང་། སེམས་པ་དང་འབྲེལ་བས་སེམས་པ་ཅན་དང་། བདེ་བ་ལ་སོགས་པའི་ཡོན་ཏན་རྒྱུའི་རྟེན་དང༌། དགེ་མི་དགེའི་ལས་ཀྱི་བྱེད་པ་པོ་དང༌། དེའི་འབྲས་བུའི་ལོངས་སྤྱོད་པ་པོ་དང་། འཇིག་རྟེན་ཕ་རོལ་ཏུ་འགྲོ་བ་པོ་ཞེས་འདོད་ལ། བྱེ་བྲག་པའང་དེ་དང་འདྲ་བར་འདོད་དོ།། ཡང་གི་སྒྲས་སེམས་པ་ཅན་གྱི་བདག་མི་རིག་པར་མ་ཟད། རིག་པ་ཅན་གྱིས་བཏགས་པའི་སེམས་མེད་པ་དེ་ཆོས་ཅན། བདག་མིན་པར་ཐལ་ཏེ། སེམས་མེད་པའི་ཕྱིར་ཏེ། སྣམ་བུ་དང་། སོགས་ཀྱི་སྒྲས་བསྡུས་པ་བུམ་པ་དང་། ཤིང་དང་། རོ་ལ་སོགས་པ་བཞིན་ནོ།། 
གཉིས་པ་ནི། རང་ཉིད་སེམས་མ་ཡིན་པ་འོན་ཏེ། སེམས་ཀྱི་བློ་དང་འདུ་བས་སེམས་དང་ལྡན་པའི་ཕྱིར་བདག་དེས་ཡུལ་ཤེས་པར་བྱེད་དོ།།  ཞེ་ན། ར་རོ་བ་དང་། བརྒྱལ་བ་ལ་སོགས་པའི་སྐབས་ན་བློའི་སེམས་དང་ལྡན་པས་བདག་ཅུང་ཞིག་ཀྱང་མི་ཤེས་པ་དེ་ཆོས་ཅན། བློ་དང་འད་བའི་དས་སུ་འཇིག་པར་ཐལ། སྔར་ཅུང་ཟད་ཀྱང་མི་ཤེས་པ་དེ་བློ་དང་འདུ་བའི་དུས་སུ་སོན་ཤེས་པར་སྐྱེ་བའི་ཕྱིར་རོ།། སྐྱོན་མེད་དེ། གལ་ཏེ་གཉི་གའི་དུས་སུ་བདག་རང་བཞིན་གཅིག་ལས་འགྱུར་བ་མེད་པའི་ཕྱིར་རོ།། ཞེ་ན། བདག་ཆོས་ཅན། སེམས་པའི་བློ་དང་འདུ་བས་དེ་ལ་ཁྱད་པར་གསར་པ་ཅི་ཞིག་བྱས་ཏེ། ཅུང་ཟད་ཀྱང་མ་བྱས་པར་ཐལ། འགྱུར་མེད་ཡིན་པའི་ཕྱིར་རོ།། 
གསུམ་པ་ནི། ཕན་གནོད་ལ་སོགས་ཅུང་ཟད་ཀྱང་ཤེས་པ་མེད་པ་ལས་ཐམས་ཅད་བྱེད་མི་ནུས་པས་བྱ་བ་དང་བྲལ་བ་ཡང་བདག་ཏུ་འདོད་པ་དེ་ལྟར་ན། ཁྱེད་རང་ལ་སྐབས་སུ་མི་མཁོ་བའི་ནམ་མཁའ་བདག་ཏུ་བྱས་པར་འགྱུར་རོ།། 
༣. བདག་མེད་པ་ལ་རྩོད་པ་སྤང་བ།
གསུམ་པ་ལ། བདག་མེད་ན་ལས་འབྲས་འབྲེལ་པར་དང་། སེམས་ཅན་མེད་ན་སྙིང་རྗེ་མི་འཐད་པ་སྤང་བ་གཉིས་ཀྱི་དང་པོ་ལ། རྩོད་ལན་གཉིས་ཀྱི་དང་པོ་ནི། གཟེགས་ཟན་པ་ལ་སོགས་པ་ན་རེ། གལ་ཏེ་འཇིག་རྟེན་འདིར་ལས་བྱས་ནས་འཇིག་རྟེན་ཕ་རོལ་དུ་འགྲོ་བ་པོའི་བདག་ནི་ཡོད་པ་མ་ཡིན་ན། དགེ་བ་དང་མི་དགེ་བའི་ལས་བྱས་པའི་འབྲས་བུ་འདོད་པ་དང་མི་འདོད་པ་ལས་དང་འབྲེལ་པའམ།གང་(བི།)ལས་བྱས་པ་དེའི་འབྲས་བུ་ཐོབ་པའི་འབྲེལ་པ་རིགས་པ་མིན་པར་འགྱུར་ཏེ།ནི་སྟེ། གང་གི་ཕྱིར་དགེ་མི་དགེའི་ལས་བྱས་ནས་ལས་ཞིག་ཅིང་བྱེད་པ་འགག་པ་ན། བྱེད་པ་པོ་འཇིག་རྟེན་ཕ་རོལ་དུ་འགྲོ་བ་མེད་པས་ལས་བྱེད་མཁན་སུ་ཡིས་འབྲས་བུ་མྱོང་བར་འགྱུར་ཏེ། བྱེད་མཁན་ཞིག་ནས་མྱོང་བ་པོ་གཞན་ཞིག་སྐྱེས་པའི་ཕྱིར། བྱས་པ་ཆུད་ཟོས་པ་དང་འབྲས་བུ་མ་བྱས་པ་དང་ཕྲད་པའི་སྐྱོན་དུ་འགྱུར་རོ།། ཞེ་ན།
གཉིས་པ་ལ། རྒྱུ་མཚན་མཚུངས་པས་བརྩད་པར་མི་རིགས། ཀུན་རྫོབ་ཏུ་རྒྱུན་རྒྱུན་ཅན་སེམས་བདག་ཏུ་འདོད་ལ་དགོངས་ནས་བྱེད་པོས་འབྲས་བུ་མྱོང་བར་བསྟན། རྒྱུན་ཅན་སེམས་བདག་ཏུ་འདོད་པ་དགག་པ་དང་གསུམ་གྱི་དང་པོ། བྱ་བ་ལས་ཀྱི་གཞི་སྟེ། རྟེན་འཇིག་རྟེན་འདི་དང་། དེའི་འབྲས་བུའི་གཞི་སྟེ། རྟེན་འཇིག་རྟེན་ཕ་རོལ་ཏེ། གཞི་ཐ་དད་ལ་བྱ་བ་དང་འབྲས་བུར་འགྱུར་བ་གཉི་ག་ལ་གྲུབ་བོ།། ལས་བྱེད་པ་དང་། འབྲས་བུ་ལོངས་སྤྱོད་པ་དེར་ཏེ། དེ་ལ་བདག་བྱེད་པ་མེད་པར་ཡང་། ཡུ་བུ་སྟེ། བདག་ཏུ་འདོད་པ་ཁྱོད་དང་ཁོ་བོ་ཅག་གཉི་ག་ལ་གྲུབ་སྟེ། ངེད་ལྟར་ན། བདག་མེད་ལ་བྱེད་པ་པོ་མེད་ལ། ཁྱེད་ལྟར་ན། བདག་སེམས་པ་མེད་ཅིང་རྟག་པའི་ཕྱིར་བདག་བྱེད་པ་མེད་པར་རྒྱུ་མཚན་མཚུངས་པ་དེས་ན་ལས་བྱེད་པ་པོས་འབྲས་བུ་མྱོང་བ་པོ་མ་ཡིན་པ་འདིར་ཏེ་འདི་ལ་བརྩད་པ་དོན་མེད་པ་མ་ཡིན་ནམ་ཞེས་འབོད་པའོ།། 
གཉིས་པ་ནི། འོ་ན་ལས་བྱས་པ་ཆུས་ཟོས་པར་འགྱུར་རོ།། ཞེ་ན། གང་རྒྱུ་ལས་དང་ལྡན་པ་དེ་ཉིད་ལས་དེའི་འབྲས་བུ་དང་བཅས་པ་སྟེ། མྱོང་ངོ༌།། ཞེས་མཐོང་བ་འདི་ནི་སྲིད་པ་མ་ཡིན་ཏེ། འདི་ནས་འཆི་བའང་གཞན་ཡིན་ལ། སྐྱེ་བའང་གཞན་ཡིན་པའི་ཕྱིར་རོ།། འོ་ན་ཚེ་འདིར་ཁ་ཟས་མི་འཕྲོད་པ་ཟོས་པས་ཟ་བ་པོ་ལ་ནད་འབྱུང་བ་དང་། སྦྱིན་པས་ལོངས་སྤྱོད་འཕེལ་བ་སོགས་མཐོང་ཞེ་ན། དེ་དག་ཀྱང་གཅིག་ཏུ་ཞེན་པ་ཡིན་གྱི་གཅིག་མིན་ཏེ། སྐད་ཅིག་གིས་འཇིགས་པའི་ཕྱིར། འོན་ཀྱང་སྐད་ཅིག་དུ་མ་བརྒྱུད་པའི་མཚན་ཉིད་རྒྱུ་འབྲས་ཀྱི་དངོས་པོས་འཇུག་པའི་རྒྱུན་གཅིག་ལ་བརྟེན་ནས་གཅིག་
ཏུ་འཇིག་རྟེན་པས་ཞེན་པའི་རྒྱུ་མཚན་གྱི་ལས་བྱེད་པ་པོ་དང་། འབྲས་བུ་ལ་ལོངས་སྤྱོད་པ་པོ་ཞེས་གདུལ་བྱའི་བསམ་པའི་དབང་གིས་མདོ་ལས། དགེ་སློང་དག། བྱས་ཤིང་བསགས་པའི་ལས་ནི། སའི་ཁམས་ལ་སྨིན་པར་འགྱུར་བ་མ་ཡིན། ཆུ་དང་། མེ་དང་། རླུང་ལ་མ་ཡིན་གྱི། ཟིན་པའི་ཕུང་པོ་དང་། ཁམས་དང་། སྐྱེ་མཆེད་འདི་ཉིད་ལ་སྨིན་པའི་འགྱུར་རོ།། ཞེས་བསྟན་པ་ཡིན་ནོ།། དེས་ན་བདག་མེད་ཀྱང་རྒྱུན་གཅིག་པས་འབྲས་བུ་མྱོང་བ་འཐད་དེ། མ་དུ་ལུང་གའི་འབྲས་བུ་རྒྱ་སྐྱེགས་ཀྱིས་བསྒོས་པས་མེ་ཏོག་དམར་པོར་འབྱུང་བ་བཞིན་ནོ།། དེས་ནི་དྲན་པ་དང་ངོ་ཤེས་ཀྱི་བསམ་པ་ལ་སོགས་པ་ལ་རྩོད་པ་སྤང་བའང་མཚོན་ནོ།། བདག་ཅེས་བཏགས་པའང་སེམས་ཀྱི་རྒྱུན་ལ་དགོངས་ནས་གསུངས་པ་ཡིན་ནོ།། 
གསུམ་པ་ནི། སེམས་དེ་ཡང་དོན་དམ་པར་མ་གྲུབ་ཅིང་། གྲུབ་ཀྱང་བདག་མ་ཡིན་ཏེ། དུས་གསུམ་གྱི་སེམས་ལས་འདས་པ་དང་། མ་འོངས་པའི་སེམས་ཆོས་ཅན།བདག་མ་ཡིན་ཏེ། དེ་ནི་ཞེས་པ། གང་གི་ཕྱིར་གྱི་དོན་ཏེ། དངོས་པོར་མེད་པའི་ཕྱིར་ཏེ། འདས་པ་ཞིག །མ་འོངས་པ་མ་སྐྱེས་ནས་མེད་པས་སོ།། འོན་ཏེ་ཞེས་པ།འདྲི་བའམ་བརྟགས་པ་སྟེ། ད་ལྟར་སྐེས་པའི་སེམས་བདག་ཡིན་ནོ།། ཞེ་ན། དེ་ཆོས་ཅན། བདག་མ་ཡིན་ཏེ། སྐད་ཅིག་གཉིས་པར་འཇིག་པའི་ཕྱིར། ཁྱབ་པ་ཡོད་དེ། ད་ལྟ་བའི་སེམས་དེ་སླར་སྐད་ཅིག་གཉིས་པ་ན་ཞིག་པ་ན། བདག་མེད་པར་འགྱུར་བའི་ཕྱིར་རོ།། དུས་གསུམ་གྱི་སེམས་བདག་མེད་པར་བསྒྲུབས་ནས་མཇུག་བསྡུ་བའམ། ཡང་ན། ལུས་སེམས་ཚོགས་པ་ལ་བདག་ཡོད་དོ།། སྙམ་ན། དཔེར་ན། ཆུ་ཤིང་གི་སྡོང་པོ་ལ་ཆ་ཤས་སུ་ཕྱེ་ཞིང་རིམ་པས་བཤུས་ན་སྙིང་པོ་འགའ་ཡང་མེད་པ་དེ་བཞིན་དུ། སེམས་སམ་ཕུང་པོ་ལ་རིགས་པས་རྣམ་པར་དཔྱད་དེ་བཙལ་ན། བདག་ཀྱང་ཡང་དག་པར་ཡོད་པ་མ་ཡིན་པ་མོ་གཤམ་གྱི་བུ་དང་འདྲའོ།། 
གཉིས་པ་ལ། རྩོད་ལན་གཉིས་ཀྱི་དང་པོ་ནི། གལ་ཏེ་སེམས་ཅན་དང་། བདག་དང་། གང་ཟག་ནི། རྣམ་གྲངས་པ་ཡིན་པས་དེ་རྣམས་ཡང་དག་པར་ཡོད་པ་མིན་ན།ཡུལ་སུ་ལ་སྙིང་རྗེ་བསྒོམ་པར་བྱ་སྟེ། ཡུལ་མེད་པས་སྙིང་རྗེ་མེད་ཅིང་། དེ་མེད་ན། སངས་རྒྱས་ཀྱི་ཆོས་ཐམས་ཅད་ཀྱང་མེད་པར་འགྱུར་བའི་སེམས་ཅན་ཡོད་དོ།། ཞེ་ན།
གཉིས་པ་ལ། ཀུན་རྫོབ་ཏུ་སྙིང་རྗེའི་ཡུལ་གྲུབ་པར་བསྟན། འབྲས་བུ་གྲུབ་པར་བསྟན། དེ་གཉིས་གྲུབ་ཀྱང་བདག་འཛིན་སྤང་དགོས་པ་མི་འགལ་བར་བསྟན་པ་གསུམ་གྱི་དང་པོ་ནི། འབྲས་བུ་སྐྱེས་བུའི་དོན་དམ་དགོས་པ་སངས་རྒྱས་བསྒྲུབ་པའི་དོན་དུ་སྙིང་རྗེའི་ཡུལ་ཁས་བླང་བར་བྱ་སྟེ། རྨོངས་པས་ཀུན་རྫོབ་ཏུ་སེམས་ཅན་དུ་བརྟགས་པ་གང་ཡིན་པ་དེ་ལ་ཐོག་མར་སེམས་ཅན་ལ་དམིགས་པའི་སྙིང་རྗེ་བསྒོམ། དེ་ནས་ཆོས་དང་དམིགས་པ་མེད་པ་ལ་དམིགས་པའི་སྙིང་རྗེ་སྐྱེའོ།། དེས་ན་དོན་དམ་པར་སེམས་ཅན་མེད་ཀྱང་ཀུན་རྫོབ་ཏུ་ཕུང་སོགས་ཡོད་པས་སྙིང་རྗེའི་ཡུའཐད་དོ།། 
གཉིས་པ་ནི། དོན་དམ་པར་སེམས་ཅན་མེད་ན། སྙིང་རྗེའི་འབྲས་བུ་སུའི་ཡིན་ཏེ། སུའི་ཡང་མ་ཡིན་པར་འགྱུར་རོ།། ཞེ་ན། དོན་དམ་པར་འབྲས་བུ་སུའི་ཡང་མ་ཡིན་པ་བདེན་ཏེ། ཆོས་ཐམས་ཅད་བདག་པོ་མེད་པའི་ཕྱིར་དོན་དམ་པར་འབྲས་བུ་མེད་པ་འོན་ཀྱང་འདི་ལྟ་བུའི་སྤྱོད་པ་ནི། སངས་རྒྱས་དོན་དུ་གཉེར་བའི་རྨོངས་པ་སྟེ། ཀུན་རྫོབ་ཏུ་བྱ་བ་ཡིན་ནོ།། འོ་ན་རྨོངས་པ་སྤང་བྱ་མ་ཡིན་ནམ་ཞེ་ན། དེ་ལ་གཉིས་འཁོར་བར་འཇུག་པའི་རྨོངས་པ་སྤང་བྱ་ཡིན་ཡང་། དུཿཁ་ཞི་བའི་རྒྱུའི་རྨོངས་པ་སྤང་བྱ་མིན་ཏེ། སེམས་ཅན་ཐམས་ཅད་ཀྱི་དུཿཁ་ཉེ་བར་ཞི་བའི་དོན་དུ་འབྲས་བུ་དོན་དམ་རྟོགས་
པའི་སངས་རྒྱས་སྒྲུབ་པའི་ཡུལ་ལ་རྨོངས་པ་ནི། བཟློག་པར་མི་བྱ་སྟེ། དོན་དམ་རྟོགས་པའི་ཐབས་ཡིན་པའི་ཕྱིར་རོ།། 
གསུམ་པ་ནི། འབྲས་བུའི་རྨོངས་པ་མི་བཟློག་པ་བཞིན་དུ་བདག་ཏུ་རྨོངས་པའང་མི་བཟློག་པར་རིགས་སོ།། ཞེ་ན། འབྲས་བུའི་རྨོངས་པས་དུཿཁ་ཞི་བའི་རྒྱུ་ཡིན་པ་བཞིན་དུ་འདིར་མ་ཡིན་ཏེ། འཁོར་བའི་དུཿཁའི་རྒྱུར་གྱུར་པའི་ངར་འཛིན་པའི་ང་རྒྱལ་ནི། བདག་ཏུ་རྨོངས་པས་འཕེལ་བར་འགྱུར་བའི་ཕྱིར་འདི་བཟློག་དགོས་སོ། འོ་ན་བདག་ཏུ་མཐོང་བ་དེ་ལས་ཀྱང་ངར་འཛིན་སྐྱེ་བ་བཟློག་པར་ནུས་པ་མེད་དོ།། ཞེ་ན། བདག་ཏུ་འཛིན་པ་དེའི་གཉེན་པོར་བདག་མེད་སྒོམ་པ་མཆོག་ཡིན་ཏེ། དེས་བདག་ལྟ་སྤངས་པས་དེ་ལ་བརྟེན་པའི་ཉེས་པ་ཐམས་ཅད་སྤོང་བའི་ཕྱིར་རོ།། 
༢. ཆོས་ཀྱི་བདག་བཀག་པའི་སྒོ་ནས་སྟོང་ཉིད་དུ་བསྟན་པ།
༡. ལུས་དྲན་པ་ཉེ་བར་གཞག་པ།
གཉིས་པ་ལ། ཆོས་ཀྱི་བདག་འཛིན་སྤང་བའི་ཕྱིར་དྲན་པ་ཉེར་གཞག་བཞི་སྟོན་པ་ལ། ཉན་ཐོས་པ་གཙང་བདེ་རྟག་བདག་ཏུ་འཛིན་པའི་གཉེན་པོར་སྟོན་ལ། ཐེག་ཆེན་པས་ལུས་མི་གཙང་བར་འཛིན་སོགས་ཀྱང་སྤང་བར་བྱ་བའི་ཕྱིར་ལུས་སོགས་རང་བཞིན་འགའ་ཡང་མེད་པར་སྒོམ་པའི་དྲན་པ་ཉེར་གཞག་བཞི་སྟོན་པ་ལ། ལུས་དང་། ཚོར་བ་དང་། སེམས་དང། ཆོས་དྲན་པ་ཉེ་བར་གཞག་པ་བསྟན་པ་བཞིའི་དང་པོ་ལ། ཡན་ལག་ཅན་གྱི་ལུས་དང་། ཡན་ལག་སོ་སོ་བ་བདེན་པ་མེད་པར་སྒྲུབ། དོན་བསྡུས་ནས་ལུས་ལ་ཆགས་པར་མི་རིགས་པར་བསྟན་པ་གསུམ་གྱི་དང་པོ་ལ། ཡན་ལག་སོ་སོ་བ་ལུས་མ་ཡིན་པར་བསྟན། ཡན་ལག་སོ་སོ་བ་ལ་གནས་པའི་ལུས་གཅིག་མེད་པར་བསྟན། དོན་བསྡུས་ཏེ། ཡན་ལག་ཚོགས་པ་ལ་ལུས་སུ་འཁྲུལ་པར་བསྟན་པ་དང་གསུམ་གྱི་དང་པོ་ནི། སྔར་དང་འབྲེལ་བའི་ཚུལ་གྱིས་ཡན་ལག་ཅན་གྱི་ལུས་བདག་ཏུ་བཟུང་བའི་ཡུལ་བདག་ཡིན་ནོ།། ཞེ་ན། ལུས་ཀྱང་རྣམ་པར་དཔྱད་ན་ཡན་ལག་ཅན་གཅིག་ཏུ་བདེན་པ་མེད་དེ། འདི་ལྟ། ལུས་ནི། ལོང་བུ་མན་ཆད་ཀྱི་རྐང་པ་གཉིས་པོ་དང༌། པུས་མོའི་འོག་གི་བྱིན་པའང་ལུས་མིན་ཏེ། དེ་དག་མཐོང་བས་ལུས་མཐོང་བ་མིན་ཞིང་དེ་དག་བཅད་ཀྱང་ལུས་གནས་པའི་ཕྱིར། དེ་བཞིན་དུ་པུས་མོའི་སྟེང་གི་བརླ་དང་རྐེད༌པའང་ལུས་མ་ཡིན། ལྟོ་སྟེ། གསུས་པ་དང་རྒྱབ་ཀྱང་ལུས་མིན་ཏེ། བྲང་གི་དཀྱིལ་འཁོར་དང་དཔུང་པ་དེ་ཡང་ལུས་མ་ཡིན། གློའི་རྩིབ་ལོགས་དང་ལག་པ་འདི་ཡང་ལུས་མིན་ཏེ། མཆན་ཁུང་གཉིས་དང་ཕྲག་པ་གཉིས་ཀྱང་ལུས་མ་ཡིན། ནང་ཁྲོལ་རྣམས་ཀྱང་ལུས་དེ་མིན་ལ་ཞེས་པ་འདི། རྒྱ་དཔེ་ལ་མི་སྣང་ངོ༌།། མགོ་
དང་མགྲིན་ཡང་ལུས་མིན་ན། རྐང་པ་ལ་སོགས་པའི་ཚོགས་འདི་ལ་ཡན་ལག་ཅན་གྱི་ལུས་ནི། གང་ཞིག་ཡིན་ཏེ། དཔྱད་ན་གང་ཡང་མ་དམིགས་སོ།། ཡང་དང་ཀྱང་ནི། སྔ་མ་སྔ་མར་མ་ཟད་ཅེས་པའོ།། 
གཉིས་པ་ལ། ཡན་ལག་ལ་ལུས་ཕྱོགས་རེས་གནས་པ་དང་། བདག་ཉིད་ཀུན་༌གནས༌པ༌དགག། དོན༌བསྡུས༌ཏེ་ལུས་མེད་པར་བསྟན་པ་གསུམ་གྱི་དང་པོ་ནི། ཡན་ལག་སོ་སོ་ལུས་མིན་གྱི། འོན་ཀྱང་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་ཡན་ལག་ཐམས་ཅད་ལ་འཇུག་པར་འགྱུར་བ་ཞིག་ཡོད། དེ་ལུས་ཡིན་ནོ།། ཞེ་ན། གལ་ཏེ་ལུས་ཡན་ལག་ཅན་འདི། ཡན་ལག་ཐམས་ཅད་ལ་འཇུག་ཅིང་གནས་ན་ཕྱོགས་གཅིག་གིས་འཇུག་གམ། དུས་གཅིག་ཏུ་བདག་ཉིད་ཐམས་ཅད་ཀྱིས་འཇུག།
དང་པོ་ཡན་ལག་ཅན་གྱི་ཕྱོགས་རེ་སྟེ། ཆ་འགའ་རེ་ཡི་ཡན་ལག་འབའ་ཞིག་ལ་གནས་པར་གྱུར་ན། ཕྱོགས་གཅིག་པོ་དེ་ཡང་ཕྱོགས་གཅིག་གིས་འཇུག་གམ། ཐམས་ཅད་ཀྱིས་འཇུག་བརྟགས་ན། ཐུག་པ་མེད་པར་འགྱུར་ཞིང་། ལུས་ཆ་ཤས་རྣམས་ཡན་ལག་གི་ཆ་ཤས་ལ་གནས་པར་འགྱུར་མོད། ཡན་ལག་ཅན་དེ་རང་ཉིད་གང་ན་གནས་མི་ཤེས་སོ།། 
གཉིས་པ་ནི། གལ་ཏེ་ཕྱོགས་རེ་ཙམ་མ་ཡིན་པར་བདག་ཉིད་ཀུན་ཏེ། ཐམས་ཅད་ཀྱིས་ལུས་ཡན་ལག་ཅན་དེ་ལག་པ་དང༌། སོགས་ཀྱི་སྒྲས་བསྡུས་པ་རྐང་པ་སོགས་ཡན་ལག་ཀུན་ལ་སྟེ། ཐམས་ཅད་ལ་གནས་ན་ནི་ལུས་ཆོས་ཅན། ལག་པ་དང་། སོགས་ཀྱི་སྒྲས་བསྡུས་པ་རྐང་པ་སོགས་ཡན་ལག་དེ་དག་ཇི་སྙེད་ཡོད་པའི་གྲངས་དང་མཉམ་པའི་དེ་སྙེད་ཀྱི་ལུས་ཡོད་པར་འགྱུར་ཏེ། ཡན་ལག་རེ་རེ་ལའང་ལུས་ཡོངས་སུ་རྫོགས་པར་གནས་པའི་ཕྱིར་རོ།། འདོད་ན། གཅིག་ཡིན་པ་ཉམས། འདིས་མཚོན་ནས་ཁ་བསྒྱུར་མ་བསྒྱུར། བསྒྲིབས་མ་བསྒྲིབས། གཡོ་མི་གཡོ་ལ་སོགས་པའང་ཅི་རིགས་པར་བརྗོད་དོ།། 
གསུམ་པ་ནི། ནང་གི་ཤེས་པ་བདག་ཤེས་རིག་གི་སྐྱེས་བུ་ནི། སྔར་བཀག་ལ། ནང་གི་ཤ་ཁྲག་ལ་སོགས་པའང་ལུས་ཡིན་པ་རྣམ་པར་དཔྱད་ནས་བཀག་པའི་ཕྱིར་ནང་ན་ལུས་མེད། ད་ལྟ་ཡན་ལག་ཅན་བཀག་པའི་ཕྱིར་མངོན་སུམ་དུ་གྱུར་པའི་ཕྱི་རོལ་ནའང་ལུས་མེད་ན། ཇི་ལྟར་ཏེ། རྣམ་པ་གང་གིས་ལག་པ་དང་། སོགས་ཀྱི་སྒྲས་རྐང་པ་སོགས་ལ་ལུས་ཡོད་པར་རྣམ་པར་འཇོག་སྟེ། འཇོག་པར་མི་རིགས་སོ།། འོན་ཏེ་ལག་སོགས་ལས་ཐ་དད་པ་ཞིག་ཡོད་དོ།། ཞེ་ན། ལག་པ་དང་། སོགས་ཀྱི་སྒྲས་རྐང་པ་དང་། ཡན་ལག་རྣམས་ལས། གཞན་ཐ་དད་དུ་གྱུར་པའི་ལུས་མེད་དེ། དེ་འདྲ་ཡོད་ན། དམིགས་རུང་མ་དམིགས་པའི་ཕྱིར་ཏེ། ལག་སོགས་འབའ་ཞིག་དམིགས་ཀྱི་གཞན་མ་དམིགས་པའི་ཕྱིར་རོ།། ཞིབ་མོ་རྣམ་འཐག་ལས། ཚོགས་པ་ལ་ཡན་ལག་ཡོད་པ་ཞེས་བྱ་བ་བརྗོད་པ་གང་ཡིན་པ་དེ་ནི་མ་ཡིན་ཏེ།ཡན་ལག་རེ་རེ་ལ་ཡན་ལག་ཅན་མེད་པ་ཉིད་ཀྱི་ཕྱིར་རོ།། ཞེས་སོ།། དེ་ལྟར་ན། ལག་སོགས་ཀྱི་རང་བཞིན་ནམ། དེ་ལས་བརྟེན་པའམ། དེ་དང་འབྲེལ་བའམ། དེའི་ནང་ན་གནས་པའམ། དེ་ལས་ཐ་དད་པའི་ལུས་ཡོད་པ་མ་ཡིན་པའི་ཕྱིར་ལུས་དེ་ནི་ཇི་ལྟར་ཏེ། རྣམ་པ་གང་གི་ཡོད་པ་སྟེ། དམིགས་པ་ཡིན་ཞེས་དཔྱོད་ཅིང་འདྲི་བའོ།། 
གསུམ་པ་ནི། རྣམ་པར་དཔྱད་ན། ལུས་གང་ཡང་མ་དམིགས་པ་དེས་ན་ལུས་བདེན་པ་མེད་དོ།། འོ་ན་སྐྱེས་བུའི་ལུས་སུ་སྣང་བ་ཅི་ཞེ་ན། རྨོངས་པ་སྟེ། མ་རིག་པ་ཡིས། ནི་སྟེ། ལག་པ་དང་། སོགས་ཀྱི་སྒྲས་རྐང་པ་ལ་སོགས་པ་ལས་རྫས་གཅིག་དང་བྲལ་ཡང༌། ལུས་སོ་ཞེས་གཅིག་གི་བློར་འགྱུར་གྱི། དོན་དམ་པར་གཅིག་མ་ཡིན་ནོ།། ཡང་ན་ནི། ངེས་པར་གཟུང་བ་སྟེ། རྨོངས་པ་ཁོ་ནའི་དབང་གིས་སྣང་གི། དོན་ལ་མེད་དོ།། ཞེས་པའོ།། དེའི་རྒྱུ་མཚན་མགོ་དང་། རྐང་ལག་ལ་སོགས་པའི་དབྱིབས་སུ་བཀོད་པའི་ཁྱད་པར་གཞན་ལས་ཐ་དད་པས་འཁྲུལ་ནས་ལག་སོགས་ལ་ལུས་སུ་འཁྲུལ་ཏེ། དཔེར་ན། ཐོ་ཡོར་ལ་མིའི་རང་བཞིན་མེད་ཀྱང་གྱེན་ཏུ་འགྲེང་བ་ལ་སོགས་པའི་མི་དང་ཆོས་མཚུངས་འགའ་ཞིག་གིས་མིའོ།། སྙམ་པའི་བློ་འབྱུང་བ་བཞིན་ནོ།། 
དེ་གཉིས་མི་འདྲ་སྟེ། ཐོ་ཡོར་ལ་ཐག་རིང་བ་ནས་མིའི་བློ་འབྱུང་ཡང་ཕྲད་ན་མི་འབྱུང་བས་དུས་ཐུང་ལ། ལག་སོགས་ནི། ཉེ་ཡང་དུས་ཡུན་རིང་པོར་ལུས་བློ་འབྱུང་ངོ༌།། ཞེ་ན། ཇི་སྲིད་ཐག་རིང་བ་དང་། མྱ་ངམ་དང་། ཉི་མའི་འོད་ཟེར་གྱིས་མིག་ཉམས་པ་ལ་སོགས་པའི་འཁྲུལ་པའི་རྐྱེན་ཚོགས་པ་དེ་སྲིད་དུ། ཐོ་ཡོར་ཏེ། ཤིང་དུམ་མཐོར་བསྒྲེང་བ་ལ་སྐྱེས་བུ་ལྟར་སྣང་བའི་བློ་སྐྱེའི།། རྐྱེན་མ་ཚོགས་ན་མི་སྐྱེའོ།། རྒྱ་དཔེ་ཁ་ཅིག་ནས། ཇི་སྲིད་རྐྱེན་རྣམས་ཚོགས་གྱུར་པ།། དེ་སྲིད་ལུས་ལ་སྐྱེས་པ་བཞིན།། ཞེས་པའི་དོན། འགྲེལ་ཆེན་ནས། དུས་ཀྱི་མཚམས་ཇི་སྲིད་དུ་ས་སོགས་ཁམས་དྲུག། སྐྱེས་མཆེད་དྲུག།ཡིད་ཀྱི་ཉེ་བར་རྒྱུ་བ་བཅོ་བརྒྱད་ལ་སོགས་པའི་རྐྱེན་ཚོགས་པའི་དུས་དེ་སྲིད་ཀྱི་མཚམས་སུ་ལུས་ནི། དོན་དམ་པར་སྐྱེས་པས་སྟོང་ཡང་སྐྱེས་པ་བཞིན་དུ་སྣང་བཞིན་ཐ་སྙད་བྱེད་ལ། དེས་མཚོན་ནས་བུད་མེད་བཞིན་དུའང་སྣང་གི། སྔར་ནུར་ནུར་པོ་ལ་སོགས་པའི་སྐབས་ནའང་མེད། ཕྱིས་དུམ་བུར་འཐོར་ཞིང་ཐལ་བར་གྱུར་པའི་སྐབས་ནའང་མེད་དོ།། ཞེས་སོ།། དཔེ་དེ་བཞིན་དུ་ཇི་སྲིད་ལག་པ་དང་། སོགས་ཀྱི་སྒྲས་མགོ་རྐང་ལ་སོགས་པའི་ཡན་ལག་ཚོགས་པ་དེ་ཡོད་པའི་དུས་དེ་སྲིད་དུ་ལག་སོགས་ཀྱི་ཚོགས་པ་དེ་ལ་ལུས་སུ་སྣང་གི །དོན་དམ་པར་མེད་དོ།། 
གཉིས་པ་ནི། གལ་ཏེ་ལུས་མེད་ཀྱང་རྐང་ལག་སོགས་ཡན་ལག་མངོན་སུམ་དུ་མཐོང་བས་དགག་མི་ནུས་སོ།། སྙམ་ན། རྣམ་པར་དཔྱད་ན། ལུས་མེད་པ་དེ་བཞིན་དུ་ལག་པ་དང་། རྒྱ་དཔེ་ལྟར་ན། རྐང་པ་ཆོས་ཅན། གཅིག་ཏུ་བདེན་པར་འགྱུར་བ་གང་ཞིག་ཡིན་ཏེ། མི་བདེན་ནོ།། སོར་མོ་དང་། དེས་མཚོན་ནས་རྟིང་པ་ལ་སོགས་པ་དུ་མ་བསྡུས་པའི་ཚོགས་ཡིན་པའི་ཕྱིར། སོར་མོ་དེ་ཡང་ཆོས་ཅན། རྣམ་པར་དཔྱད་ན་དངོས་པོ་གཅིག་ཏུ་མི་བདེན་ནོ།། ཚིགས་དུ་མའི་ཚོགས་ཉིད་ཡིན་པའི་ཕྱིར། ཚོགས་ཀྱང་ཆོས་ཅན། དཔྱད་ན་དངོས་པོ་གཅིག་ཏུ་མི་བདེན་ནོ།། རང་གི་ཆ་ཤས་སུ་ཕྱེ་བས་དུ་མའི་ཚོགས་ཡིན་པའི་ཕྱིར། ཚིགས་ཀྱི་ཆ་ཡང་ཆོས་ཅན། དེ་ཁོ་ནར་གཅིག་ཏུ་མེད་དོ།། རྡུལ་ཕྲ་རབ་ཏུ་ཕྱེ་ན་ཆ་དུ་མ་ཡིན་པའི་ཕྱིར། རྡུལ་ཕྲ་རབ་དེའང་ཆོས་ཅན། དོན་དམ་པར་གཅིག་ཏུ་མེད་དེ། སྟེང་འོག་ཤར་ལྷོ་ནུབ་བྱང་ལ་སོགས་པའི་ཕྱོགས་ཆའི་དབྱེ་བས་ཕྱེ་ན་ཆ་དྲུག་ཏུ་འགྱུར་བའི་ཕྱིར། རྡུལ་ཕྲ་རབ་ཀྱི་ཕྱོགས་དྲུག་ཏུ་རྡུལ་དྲུག་བཞག་པ་ན་དབུས་རྡུལ་དེ་ཕྱོགས་དྲུག་གི་རྡུལ་ལ་ངོས་སོ་སོ་ནས་འབྱར་ན་ཆ་དྲུག་ཏུ་འགྱུར་ལ། ཤར་རྡུལ་ལ་འབྱར་པའི་ཕྱོགས་དེ་ཕྱོགས་གཞན་ལྔ་ལའང་འབྱར་ན་རྡུལ་གཅིག་གི་གོ་སར་རྡུལ་ལྔ་ཐིམ་པས་གོང་བུ་རྡུལ་ཕྲན་ཙམ་དུ་འགྱུར་བའི་ཕྱིར་རོ།། རྡུལ་ཕྲ་རབ་གཅིག་གི་ཕྱོགས་ཀྱི་དབྱེ་བ་ཡང་སྔར་དྲུག་ཏུ་ཕྱེ་ན་ཆ་ཤས་དང་བྲལ་བའི་ཕྱིར། རྡུལ་ཆོས་ཅན། དེ་ཁོ་ནར་དངོས་པོར་མེད་དེ། རྣམ་པ་ཕྱེ་ན་རང་བཞིན་མེད་པ་དེས་ན་སྟེ། དེའི་ཕྱིར། ནམ་མཁའ་བཞིན། རྡུལ་མེད་པས་ཡན་ལག་དང་ཡན་ལག་ཅན་གྱི་ལུས་ཀྱང་རང་བཞིན་མེད་དོ།། 
གསུམ་པ་ནི། སྔར་བརྗོད་པའི་རིམ་པ་དེ་ལྟར་དཔྱད་ན། རང་བཞིན་གྱིས་སྟོང་པ་ནམ་མཁའ་ལྟ་བུ་ལ་ལོག་པར་སྒྲོ་བཏགས་པ་རྨི་ལམ་ལྟ་བུའི་གཟུགས་ལ་དེའི་ཡང་དག་པ་ཇི་ལྟ་བ་བཞིན་དུ་ཡང་དག་པའི་ཤེས་རབ་ཀྱིས་མཐོང་བའི་དཔྱོད་ལྡན་མཁས་པ་སུ་ཞིག་ཡིད་དུ་འོང་བར་བརྟགས་ནས་ཆགས་པ་དང་། དེས་མཚོན་ནས་ཡིད་དུ་མི་འོང་བ་ལ་སྡང་བ་དང༌། གཟུགས་ཙམ་ལ་སྲ་བར་བརྟགས་ནས་སུ་ཞིག་རྨོངས་ཏེ། རྨོངས་པར་མི་རིགས་སོ།། གང་གི་ཚེ་གང་གི་ཕྱིར་སྔར་བརྗོད་པའི་རིགས་པ་དེ་ལྟ་བུས་ལུས་རང་བཞིན་མེད་པར་གྲུབ་པ་དེའི་ཚེ་སྟེ། དེའི་ཕྱིར། ཆགས་པ་པོ་སྐྱེས་པ་གང་ཞིག་ཡིན། ཆགས་ཡུལ་བུད་མེད་ཀྱང་གང་ཞིག་ཡིན། དེ་བཞིན་དུ་བུད་མེད་ཀྱི་དེ་ལས་ལྡོག་སྟེ་ཆགས་ཡུལ་མ་གྲུབ་པས་ཆགས་པར་མི་རིགས་དེས་མཚོན་ནས་ཞེ་སྡང་དང་གཏི་མུག་ལའང་སྦྱར་རོ།། 
༢. ཚོར་བ་དྲན་པ་ཉེ་བར་གཞག་པ།
གཉིས་པ་ལ། ཚོར་བའི་ངོ་བོ་དང་། རྒྱུ་རེག་པ་དང་། ཡུལ་དང་ཡུལ་ཅན་དང་། མཚན་ཉིད་བཀག་པས་ཚོར་བ་བདེན་པ་འགག་པ་དང༌། དོན་བསྡུ་བ་དང་དྲུག་གི་དང་པོ་ལ། བདེ་སྡུག་གིས་ཕན་ཚུན་སེལ་བས་དང་། རྣམ་དཔྱོད་ཀྱི་གཉེན་པོས་སེལ་བས་ཚོར་བ་རྟོག་པའི་མངོན་པར་ཞེན་པར་བསྟན་པ་གཉིས་ཀྱི་དང་པོ་ལ། བདེ་སྡུག་དོན་དམ་དུ་གྲུབ་པ་དང༌། སྟོབས་ཆེ་བས་ཆུང་བ་ཟིལ་གྱིས་གནོན་པའི་ཉེས་སྤོང་གི་ལན་དགག་པ་གཉིས་ཀྱི་དང་པོ་ནི། དེ་ལྟར་གཟུགས་དོན་དམ་དུ་མེད་པ་བཞིན་ཚོར་བ་ཡང་མེད་དེ། དེ་ལ་ཚོར་བ་བདེ་སྡུག་བཏང་སྙོམས་གསུམ་ལས། དུཿཁ་དོན་དམ་པ་དེ་ཁོ་ན་ཉིད་དུ་ཡོད་ན་རབ་ཏུ་དགའ་བ་དང་ལྡན་པ་རྣམས་ཆོས་ཅན། དུ་ཁས་ཅི་སྟེ་མི་གནོད་དེ་གནོད་པར་ཐལ། དུཿཁ་དེ་ཁོ་ནར་ཡོད་པའི་ཕྱིར་ཡང་མྱ་ངན་དང་།
སོགས་ཀྱི་སྒྲས་བསྡུས་པ་འདོད་པ་དང༌། འཇིགས་པ་དང༌།སྨྱོས་པ་ལ་སོགས་པས་གདུངས་ཤིང་ཉམ་ཐག་པ་ལ་ཆོས་ཅན། བཟའ་བཏུང་གི་རོ་ཞིམ་པོ་དང༌། སོགས་ཀྱི་སྒྲས་མེ་ཏོག་དང༌། ཙནྡན་ལ་སོགས་པ་ལ་ལོངས་སྤྱོད་པའི་བདེ་བས་ཅི་སྟེ་དགའ་བར་མི་བྱེད་དེ། བྱེད་པར་ཐལ་ཏེ། བདེ་བ་དོན་དམ་དུ་ཡོད་པའི་ཕྱིར། དེ་གཉིས་འདོད་ན། ཚད་མས་བསལ་བས་བདེ་སྡུག་རྟོག་པས་བཞག་པར་གྲུབ་བོ།། 
གཉིས་པ་ནི། གལ་ཏེ་རབ་ཏུ་དགའ་བའི་གནས་སྐབས་ན། དུཿཁ་ཡོད་ཀྱང་ཕུལ་དུ་བྱུང་བའི་འཇུག་པའི་བདེ་བ་སྟོབས་དང་ལྡན་པས་ཟིལ་གྱིས་མནན་ཏེ། མི་མངོན་པར་བྱས་པའི་ཕྱིར་དུཿཁ་དེ་ཡོད་ཀྱང་ཉམས་སུ་མྱོང་བ་མ་ཡིན་ནོ།། ཞེ་ན། འོ་ན། དེ་དུས་ཀྱི་དུཿཁ་དེ་ནི་ཆོས་ཅན། ཇི་ལྟར་ཏེ། རྣམ་པ་གང་གིས་ཚོར་བ་ཡིན་ཏེ། མ་ཡིན་པར་ཐལ། ཉམས་སུ་མྱོང་བའི་བདག་ཉིད་མིན་པའི་ཕྱིར། ཁྱབ་པ་ཡོད་དེ། གང་ཞིག་ཉམས་སུ་མ་མྱོང་ན། ཚོར་བ་མིན་པས་ཁྱབ་སྟེ། ཚོར་བའི་མཚན་ཉིད་མྱོང་བ་ཡིན་པའི་ཕྱིར་རོ།། སྐྱོན་མེད་དེ། རྣམ་པ་ཐམས་ཅད་དུ་མ་མྱོང་བ་མིན་གྱི། དེའི་ཚེའང་དུཿཁ་ཕྲ་མོ་ཉེ་བར་མཚོན་མི་ནུས་པ་ཉིད་དུ་ཡོད་དེ། བདེ་བ་སྟོབས་ལྡན་དེས་དུཿཁ་འདིའི་རགས་པ་བསལ་བ་མ་ཡིན་ནམ་སྟེ། ཡིན་ནོ།། ཞེ་ན། འོ་ན། དུས་གཅིག་ཏུ་བདེ་སྡུག་གཉིས་ཀ་ཉམས་སུ་མྱོང་བར་འགལ་ལོ།། ཞེས་འགྲེལ་ཆུང་ནས་འཆད་ལ། འགྲེལ་ཆེན་ནས་བདེ་བ་འདི་རགས་ཤིང་སྟོབས་དང་ལྡན་པས་དུཿཁ་འདི་ཟིལ་གྱིས་མནན་པ་མ་ཡིན་ནམ་ཞེས་གཞན་ལ་བོས་ནས། བདེ་བའི་དུས་ན་དུཿཁ་ཅུང་ཟད་ཀྱང་མ་མྱོང་ན།ཕྲ་མོ་ཅི་ཞིག་ཡིན་དྲིས་པས། དུཿཁ་ཕྲ་མོ་དེ་ནི། བདེ་བ་སྟོབས་ལྡན་དེ་ལས་གཞན་དགའ་བ་ཆུང་ངུ་ཙམ་དེ་དུཿཁ་ཕྲ་མོར་མངོན་པར་འདོད་དོ།། ཞེ་ན། དགའ་བ་ཙམ་ཕྲ་མོ་ཉིད་དེ་ཡང་ཆོས་ཅན། དུཿཁ་མ་ཡིན་པར་ཐལ། བདེ་བ་དེའི་རིགས་ཡིན་པའི་ཕྱིར། དེས་ན་དེ་དུས་ན་དུཿཁ་ཕྲ་མོའང་མེད་དོ།། གལ་ཏེ་དེའི་ཚེ་དུཿཁ་དང་འགལ་
བའི་བདེ་བའི་རྐྱེན་རེག་པ་སོགས་སྐྱེས་པས་རྒྱུ་མ་ཚང་བའི་ཕྱིར་དུཿཁ་སྐྱེས་པ་མིན་ནོ།། ཞེ་ན། དེའི་ཚེ་ཚོར་བ་ནི། རྟོག་པས་མངོན་པར་ཞེན་ཅིང་བརྟགས་པ་ཉིད་དེ་ཁོ་ན་ཡིན་གྱི་དངོས་པོ་ལ་བདེ་སྡུག་བཏང་སྙོམས་ཀྱི་རྒྱུ་ཡོད་པ་མ་ཡིན་ནོ།། ཞེས་བྱ་བར་ངེད་འདོད་པ་དེ་ཉིད་ད་ལྟར་གྲུབ་ཅིང་འོངས་པ་མ་ཡིན་ནམ་སྟེ། ཡིན་ནོ།། ཧི་སྟེ། གང་གི་ཕྱིར་ན་གང་བདེ་བའི་རྒྱུ་རུ་བཏགས་པ་ལ་བདེ་བ་སྐྱེ། དུཿ་ཁའི་རྒྱུར་བཏགས་པས་
དུཿཁ་སྐྱེ་སྟེ། མ་ཡར་མོས་བུ་ཡར་ཤི་བ་ཐོས་པ་བཞིན་ནོ།། 
གཉིས་པ་ནི། ཚོར་བ་རྟོག་པས་མངོན་ཞེན་ཡིན་པ་དེ་ཉིད་ཀྱི་ཕྱིར་ན། བདེ་སོགས་ལ་མངོན་པར་ཞེན་པ་འདི་ཡི་གཉེན་པོར་ཚོར་བ་དེ་ཁོ་ནར་མ་གྲུབ་པར་རྣམ་པར་དཔྱོད་པའི་ཚོར་བ་དྲན་པ་ཉེར་གཞག་འདི་བསྒོམ་སྟེ། དེས་མངོན་ཞེན་ལྡོག་པའི་ཕྱིར་རོ།། གཞན་ཡང་། ཚོར་བ་མངོན་ཞེན་ཡིན་པ་དེ་ཉིད་ཀྱི་ཕྱིར་ཚོར་བ་དེ་ཁོ་ནར་མ་གྲུབ་པར་རྣམ་པར་བརྟགས་པའི་རྣམ་རྟོག་ཉིད་སྐྱེ་བའི་ས་ཡིན་པའི་ཕྱིར་ཞིང་སྟེ། དེ་ལས་བྱུང་བའི་བསམ་གཏན་དང་པོ་སོགས་ཀྱི་ཏིང་ངེ་འཛིན་ནི། ལུས་ཚིམ་པར་བྱེད་པའི་རྒྱུ་ཡིན་པའི་ཕྱིར་རྣལ་འབྱོར་པ་ཡི་ཟས་ཡིན་ཏེ། རྟོག་པས་སྤྲུལ་པའི་དགའ་བདེའི་ཟས་ཀྱིས་ལུས་འཛིན་པའི་ཕྱིར། ཡང་ཚོར་བ་རྟོག་པའི་མངོན་ཞེན་ཙམ་དུ་གྲུབ་བོ།། 
གཉིས་པ་ལ། ཚོར་བའི་རྒྱུ་རེག་པ་དགག། རེག་པ་མེད་ན་ཚོར་བ་མེད་པར་བསྟན་པས་མཇུག་བསྡུ། དེ་ལྟར་རྟོགས་པའི་ཕན་ཡོན་སྲེད་པ་ལྡོག་པར་བསྟན་པ་གསུམ་གྱི་དང་པོ་ལ། དབང་དོན་དང་། རྣམ་ཤེས་དང་། གསུམ་ག་ཚོགས་པ་ཕྲད་པ་བཀག་པས་རེག་པ་དགག་པ་དང་གསུམ་གྱི་དང་པོ་ནི། རེག་པའི་རྐྱེན་གྱིས་ཚོར་བ་ཡིན་ལ། རེག་པ་ནི། ཡུལ་དབང་རྣམ་ཤེས་གསུམ་ཕྲད་ཅིང་འདུས་པ་ལས་བྱུང་བ་ཡིན་ན། ཕྲད་པ་དེ་རིགས་པས་བརྟགས་ན་མེད་པས་དེའི་རྐྱེན་གྱིས་ཚོར་བ་མེད་དེ། འདི་ལྟར། དབང་དོན་བར་དང་བཅས་པའམ། བར་མེད་ཡིན། དང་པོ་ལྟར་ན། དབང་པོ་དང་དོན་ཏེ། ཡུལ་ཆོས་ཅན། དེ་དག་གང་དུ་ཕྲད་པར་འགྱུར་ཏེ། ཕྲད་པར་མི་སྲིད་པར་ཐལ། བར་དང་བཅས་པ་སྟེ། བར་རྣམ་པར་ཆོད་པའི་ཕྱིར། ཤར་ནུབ་ཀྱི་རི་བཞིན་
གལ་ཏེ་བར་ཆོད་ན། ཕྲད་པ་མེད་པར་མ་ཟད་དབང་དོན་བར་མེད་ན་ཡང་དབང་དོན་ཆོས་ཅན། གཅིག་ཉིད་དུ་ཐལ། ཁྱེད་གཉིས་མ་འདུས་པའི་ཆ་ཅུང་ཟད་ཀྱང་མེད་པར་འདུས་པའི་ཕྱིར་རོ།། འདོད་ན། དབང་པོ་གང་ཞིག་ཆོས་ཅན། དོན་གང་དང་ཕྲད་པར་འགྱུར་ཏེ། ཕྲད་པ་མེད་པར་ཐལ། དོན་དང་ཐ་དད་མེད་པར་གཅིག་པའི་ཕྱིར། ཁྱབ་པ་ཡོད་དེ། ཆ་མེད་གཅིག་ལ་ཕྲད་པ་འགལ་ལོ།། སྐྱོན་མེད་དེ། རྡུལ་ཕྲན་ཆ་མེད་དེ་ཉིད་དངོས་པོ་ལ་ཕྲད་པ་ཡིན་ལ། དེ་ལ་ཆ་དང་ཆ་ལྡན་གྱི་ཕྲད་པའི་བརྟག་པས་སུན་འབྱིན་མི་འཇུག་སྟེ། དེ་ནི། རགས་པ་ལ་འཇུག་པ་ཡིན་པའི་ཕྱིར་རོ།། ཞེ་ན། རྡུལ་ཕྲན་ཆོས་ཅན། རྡུལ་ཕྲན་གཞན་གྱི་ནང་དུ་འཇུག་པ་མེད་དེ། རྡུལ་ཕྲན་གཞན་དེ་ནི་སྟེ། གང་གི་ཕྱིར་སྐབས་ཏེ། མཚམས་སམ། གོ་སྐབས་ཀྱི་ནམ་མཁའ་མེད་ཅིང་མཉམ་པ་སྟེ། མཐོ་དམན་མེད་པ་ཡིན་པའི་ཕྱིར། འདོད་དེ། མ་ཞུགས་ཀྱང་ཕྲད་པ་མི་འགལ་བའི་ཕྱིར་རོ།། ཞེ་ན། རྡུལ་ཕྲན་ཆོས་ཅན། རྡུལ་ཕྲན་གཞན་དང་འདྲེས་པ་མེད་པར་ཐལ། རྡུལ་ཕྲན་གཞན་ལ་མ་ཞུགས་པའི་ཕྱིར། འདོད་ན། རྡུལ་ཕྲན་ཆོས་ཅན། རྡུལ་ཕྲན་གཞན་དང་ཕྲད་པ་མེད་པར་ཐལ། རྡུལ་ཕྲན་གཞན་དང་མ་འདྲེས་པའི་ཕྱིར། ཁྱབ་པ་ཡོད་དེ། ཕྲད་པ་ནི། འདུས་པ་ཡིན་ལ། ཕྱོགས་གཅིག་བསྡུས་ན་ཆ་བཅས་སུ་འགྱུར་ཞིང་།
བདག་ཉིད་ཐམས་ཅད་དུ་འདུས་ན་འདྲེས་དགོས་པའི་ཕྱིར་རོ།། འང་ནི། ཉེས་པ་གཞན་གསོག་པ་སྟེ། ཆ་མེད་པ་ནི། ཆ་ཤས་ཀྱིས་སྟོང་པ་ཡིན་པས་ཕྲད་པའམ། ཚོགས་པ་ཞེས་བྱ་བ་ཇི་ལྟར་འཐད་པར་འགྱུར་ཏེ། ཕྲད་པ་ལ་ངེས་པར་ཆ་གཅིག་དགོས་པའི་ཕྱིར་རོ།། ཕན་ཚུན་གཉིས་ཕྲད་པའང་ཡིན་ལ། ཆ་ཤས་མེད་པའང་ཡིན་པ་མི་འགལ་བར་གལ་ཏེ་མཐོང་ན་དེའི་ངོ་བོའམ། དཔེའམ། གཏན་ཚིགས་བསྟན་པར་གྱིས་ཤིག།
གཉིས་པ་ནི། ནི་ཞེས་པ་ནི། ཤིན་ཏུ་སྒྲུབ་པ་སྟེ། རྣམ་ཤེས་ཆོས་ཅན། ཕྲད་པར་འཐད་པ་སྟེ། རིགས་པ་མ་ཡིན་པ་ཉིད་དེ། ཁོ་ནར་ཐལ། ལུས་མེད་པའི་ཕྱིར། ཁྱབ་པ་ཡོད། ཕན་ཚུན་འབྲེལ་བ་ནི་ཕྲད་པ་ཡིན་ལ། དེའང་ལུས་དང་ལྡན་པ་ཉིད་ལ་ཡོད་པའི་ཕྱིར་རོ།། 
གསུམ་པ་ནི། དེ་ལྟར་གསུམ་ག་ལ་ཕྲད་པ་བཀག་ནས། འང་གི་སྒྲས་ཉེས་པ་གཞན་སྡུད་པ་སྟེ། དབང་དོན་རྣམ་ཤེས་ཚོགས་པ་ཆོས་ཅན། ཕྲད་པ་མེད་པར་ཐལ། དེ་ཁོ་ནར་དངོས་པོ་མེད་པའི་ཕྱིར། རྟའི་རྭ་བཞིན། དེ་ཡང་ཇི་ལྟར་སྔར་དེ་བཞིན་སོར་མོའི་ཚོགས་ཡིན་ཕྱིར་ཞེས་རྣམ་པར་དཔྱད་པ་སྟེ། གཏན་ལ་ཕབ་པ་བཞིན་ནོ།། 
གཉིས་པ་ནི། སྔར་བསྟན་པའི་རིམ་པ་དེ་ལྟར་ཕྲད་པ་བཀག་པས་གསུམ་འདུས་པའི་རེག་པ་ཡོད་པ་མིན་ན། ཚོར་བ་བདེ་སོགས་འབྱུང་བར་ཏེ། སྐྱེ་བར་གང་ལས་རིགས་པར་འགྱུར་ཏེ། མི་རིགས་ཏེ། རྒྱུ་མེད་པའི་འབྲས་བུ་མི་སྲིད་པའི་ཕྱིར་རོ།། དེས་ན་དོན་དམ་པར་ཚོར་བ་མེད་པས་ཕན་གནོད་ཀྱི་ཡུལ་མེད་པའི་ཕྱིར་ཅིའི་དོན་དུ་ངལ་བ་འདི་ཡིན་ཏེ། བདེ་བ་བསྒྲུབ་པ་དང་དུཿཁ་སྤང་བའི་དོན་དུ་ངལ་བ་བྱེད་པར་རིགས་ན། ནམ་མཁའ་ལྡད་པའི་དོན་དུ་ཇི་ལྟར་རིགས། བདེ་བ་བསྒྲུབ་པའི་ཆེད་དུ་མི་རིགས་ཀྱང་དུཿཁ་བཟོད་མི་ནུས་པས་དེ་སྤང་བའི་དོན་དུ་རིགས་སོ།། ཞེ་ན། ཚོར་བ་དང༌། ཚོར་བ་པོ་རང་བཞིན་མེད་པའི་ཕྱིར་དུཿ ཁའི་ཚོར་བ་གང་གིས་ཚོར་བ་པོ་གང་ལ་གནོད་པར་འགྱུར་ཏེ། གནོད་པར་མི་རིགས་སོ།། 
གསུམ་པ་ནི། འོ་ན་ཐར་(དགེ།)པའི་དོན་དུ་དཀའ་བ་བྱས་པའམ། ཚོར་བ་རྣམ་པར་དཔྱོད་པ་ལ་དཀའ་བ་བྱས་པ་ཡང་དོན་མེད་པར་འགྱུར་རོ།། ཞེ་ན། མི་འགྱུར་ཏེ། གང་གི་ཚེ་ཚོར་བ་མྱོང་མཁན་གྱི་ཚོར་བ་པོ་འགའ་ཡང་མེད་དེ། སྔར་བདག་བཀག་ཟིན་པའི་ཕྱིར་དང༌། དེར་མ་ཟད་དེ་མ་ཐག་ཏུ་དཔྱད་ཟིན་པས་ཚོར་བའང་ཡོད་པ་མ་ཡིན་པ་དེའི་ཚེ། ཆོས་ཐམས་ཅད་གདོད་མ་ནས་ཞི་ངས་ཚོར་བྱ་དང་ཚོར་ཁ་པོ་དང་བྲལ་བའི་གནས་
སྐབས་འདིའམ་རང་(བཾ།)གི་རྒྱ་མེད་པའི་གནས་སྐབས་ཏེ། རྣམ་པ་འདི་ལྟ་བུ་ལས་རང་གི་སྐྱེ་བ་དང་བྲལ་བར་མཐོང་ནས་ཏེ། དམིགས་ནས་སྲེད་པ་ཅིའི་ཕྱིར་ལྡོག་པར་མི་འགྱུར་ཏེ། འགྱུར་ལ། དེས་ཐར་པར་འགྱུར་བའི་ཕྱིར་དོན་ཡོད་དོ།། 
གསུམ་པ་ནི། ཚོར་བ་པོ་དང་ཚོར་བ་མེད་ཀྱང་དངོས་པོ་རྣམས་ལ་མཐོང་བ་སོགས་ཀྱི་ཐ་སྙད་འཇུག་པས་དེ་ཉིད་ལ་རེག་གོ། ཞེས་ཐ་སྙད་འདོགས་པའམ། གཟེགས་ཟན་ལྟར་བུམ་སོགས་ཀྱི་རྫས་མཐོང་བ་དང་རེག་བྱར་ཡོད་དོ།། ཞེ་ན། མིག་གི་དབང་པོས་མཐོང་བའམ། ལུས་ཀྱི་དབང་པོས་རེག་པ་ཡང་དེའི་དབང་ཤེས་ཀྱི་ཤེས་པ་ལ་མཐོང་བ་དང་རེག་པར་བཏགས་ཀྱི། ཡང་གི་སྒྲས་ཀུན་རྫོབ་ཏུ་ཁས་ལེན་ཡང་དོན་དམ་པར་མཐོང་བ་དང་རེག་པའི་ཡུལ་གང་ཡང་མེད་དོ།། འོ་ན། ཚོར་བ་པོའི་སེམས་དོན་དམ་དུ་ཡོད་དོ།། ཞེ་ན། སེམས་ཏེ་ཡང་རང་བཞིན་གྱིས་རྨི་ལམ་དང་སྐྱ་མ་དང་འདྲ་ཁ་རྟེན་འབྲེལ་ལས་སྐྱེས་པའི་བདག་ཉིད་ཀྱི་སེམས་ཡིན་གྱི། དོན་དམ་པར་མེད་པས་ཚོར་བ་པོ་མེད་དོ།། འདི་འགྲེལ་ཆེན་ནས་འོག་མ་དང་གཅིག་ཏུ་སྦྲེལ་བར་སྣང་ངོ༌།། 
བཞི་པ་ནི། བདེ་སོགས་ཀྱི་ཚོར་བ་དེ་ལས་ཐ་དད་པའི་སེམས་ཀྱིས་མཐོང་བའི་ཕྱིར་ཚོར་བ་དང་ཚོར་བ་པོ་ཡོད་དོ།། ཞེ་ན། ཚོར་བ་ནི། སེམས་དང་མཚུངས་ལྡན་ཡིན་པས་སེམས་དང་ལྷན་ཅིགའབྱུང་བའི་ཕྱིར་ཚོར་བ་ཆོས་ཅན། སེམས་དེ་ཡིས་མཐོང་བ་མ་ཡིན་པར་ཐལ། སེམས་དང་ལྷན་ཅིག་མཚུངས་ལྡན་དུ་སྐྱེས་པའི་ཕྱིར། ཁྱབ་པ་ཡོད་དེ། མཚུངས་ལྡན་གཅིག་གིས་གཅིག་མི་འཛིན་པར་སྡེ་པ་ཐམས་ཅད་ཀྱིས་ཁས་བླངས་པས་སོ།། འགྲེལ་པ་དག་ལྟར་ན། སེམས་དང་ལྷན་ཅིག་སྐྱེས་པར་མཐོང་བ་ལ་བཏགས་ཀྱི། དོན་དམ་པར་མཐོང་བ་མིན་ནོ།། ཞེས་འཆད་དོ།། ཅི་སྟེ་ལྷན་ཅིག་སྐྱེས་པས་མ་མཐོང་ཡང་ཤེས་པ་ཡུལ་གྱི་རྣམ་པ་ཅན་དུ་དེ་ལས་སྐྱེས་པའི་ཤེས་པ་ཕྱི་མས་འཛིན་ནོ།། ཞེ་ན། སྔར་བྱུང་བའི་ཚོར་བ་དུས་ཕྱི་མར་སྐྱེས་པའི་སེམས་ཀྱིས་ཀྱང་དྲན་པར་འགྱུར་བ་སྲིད་ཀྱི། དེའི་རང་གི་ཉམས་སུ་མྱོང་བ་མ་ཡིན་ཏེ། དེ་དུས་ན་འདས་པའི་ཕྱིར། དེ་བཞིན་དུ་ཤེས་པ་སྔ་མས་ཀྱང་ཕྱིས་སྐྱེས་པའི་ཚོར་བ་མི་མྱོང་སྟེ། དེ་དུས་ན་མ་སྐྱེས་པའི་ཕྱིར་རོ།། 
ལྔ་པ་ནི། ཚོར་ཁ་རང་གི་བདག་ཉིད་ཀྱིས་རང་ཉམས་སུ་མྱོང་བ་མིན་ཏེ། རང་རིག་བཀག་པའི་ཕྱིར་། ཚོར་བ་རང་ལས་གཞན་པའི་ཤེས་པ་དག་གིས་ཀྱང་ཉམས་སུ་མྱོང་བ་མ་ཡིན་ཏེ། སྔ་ཕྱི་དང་ལྷན་ཅིག་འབྱུང་བའི་སེམས་ཀྱིས་མྱོང་བ་སྔར་བཀག་པའི་ཕྱིར། ཀྱང་ནི། སྔ་མར་མ་ཟད་ཅེས་པའོ།། ཚོར་བ་མྱོང་བ་མེད་པར་མ་ཟད་ཚོར་བ་ཅུང་ཟད་ཀྱང་མ་མྱོང་བའི་ཕྱིར་སེམས་སམ། ཚོར་བ་པོ་གཞན་འགའ་ཡང་སྟེ། ཅུང་ཟད་ཀྱང་ཡོད་པ་མིན་ཏེ། ཚོར་བ་མེད་པའི་ཕྱིར། ཚོར་བའི་མཚན་ཉིད་ཉམས་སུ་མྱོང་བ་ཡིན་ལ། དེ་མི་སྲིད་པ་དེས་ན་ཚོར་བ་དེ་ཁོ་ན་ཉིད་དུ་ཡོད་པ་མིན་ཏེ། དེའི་རྣམ་འཇོག་མེད་པའི་ཕྱིར་རོ།། 
དྲུག་པ་ནི། ཚོར་བྱ་ཚོར་བྱེད་དོན་དམ་པར་མེད་པ་དེ་ལྟར་ན། བདག་པོ་མེད་པའི་ཚོགས་རྟེན་འབྲེལ་སྒྱུ་མ་ལྟ་བུ་འདི་ལ་དོན་དམ་པར་མེད་པའི་ཚོར་བ་འདི་ཡིས་ཅི་སྟེ་སྟེ། གང་ལའམ་སུ་གནོད་པར་ཏེ། དུཿ་ཁར་བྱ་བ་ཅུང་ཟད་ཀྱང་ཡོད་པ་མ་ཡིན་ནོ།། 
༣. སེམས་དྲན་པ་ཉེ་བར་གཞག་པ།
གསུམ་པ་ལ། ཡིད་དང་། དབང་ཤེས་རང་བཞིན་མེད་པར་སྒྲུབ་པ་གཉིས་ཀྱི་དང་པོ་ནི། ཚོགས་དྲུག་གི་ནང་ནས་ཡིད་ཀྱི་རྣམ་པར་ཤེས་པ་ནི། རེ་ཞིག་
མིག་ལ་སོགས་པའི་དབང་པོ་ལྔ་ལ་ཉེ་བར་མི་གནས། གཟུགས་དང་། སོགས་ཀྱི་སྒྲས་སྒྲ་ལ་སོགས་པའི་ཡུལ་ལྔ་ལའང་གནས་པ་མིན། དབང་པོ་ཡུལ་གྱི་བར་ཏེ། དབུས་ན་ཡང་གནས་པ་མ་ཡིན། ནང་ལུས་ཀྱི་དབུས་ནས་ཀྱང་སེམས་རྙེད་པ་མིན་ཞིང་། ཕྱི་ལུས་ཀྱི་ཡན་ལག་རྣམས་ལའང་སེམས་རྙེད་པ་མ་ཡིན། དེ་རྣམས་ལས་ཡུལ་གཞན་འགའ་ཞིག་ཏུ་ཡང་སེམས་རྣམ་པར་བརྟགས་ན། རྙེད་ཅིང་ཐོབ་པ་མ་ཡིན། སེམས་གང་ཞིག་ཕྱི་ནང་གི་ལུས་ཀྱང་མ་ཡིན། ལུས་ལས་གཞན་དུ་ཕྱིའི་དངོས་པོ་ཡང་མ་ཡིན། ཕྱི་ནང་གཉིས་པོ་འདྲེས་པའི་དངོས་པོར་གནས་པ་ཡང་མིན་གསུམ་པོ་ལས་ལོགས་སུའང་རང་
དབང་ཅན་འགར་ཡང་གནས་པ་མེད་པའི་སེམས་དེ་ནི། དོན་དམ་པར་ཅུང་ཟད་ཀྱང་ཡོད་པ་མ་ཡིན་པ་དེའི་ཕྱིར། སེམས་ཅན་རྣམས་རང་བཞིན་ཏེ། རང་གི་ངོ་བོ་ཉིད་ཀྱིས་མྱ་ངན་ལས་འདས་པ་གྲོལ་བའི་རང་བཞིན་ཡིན་ཡང་སྒྲོ་བཏགས་པའི་ཉོན་མོངས་པའི་བག་ཆགས་ཀྱིས་ཉམས་པར་བྱས་པས་མ་གྲོལ་བར་བརྗོད་ཀྱི། དོན་དམ་པར་མ་ཡིན་ནོ།། 
གཉིས་པ་ནི། དགེ་ལྷས། སེམས་གཟུགས་མེད་པའི་ཕྱིར་ལ་ལར་འདྲེས་ཤིང་ལུས་ལས་ཐ་དད་དོ།། ཞེས་འདོད་པ་དགག་པར་འཆད། བཻ་རོ་ཙ་ནས་འདི་ནས་ཆོས་དྲན་པ་ཉེར་གཞག་ཏུ་འཆད་མོད་ཀྱི། འགྲེལ་ཆེན་དང་། བི་བྷཱུ་ཏིས་སྔར་ཡིད་ཤེས་དཔྱད་ནས་ད་ཤེས་བྱ་བཀག་པའི་སྒོ་ནས་དབང་ཤེས་ལ་དཔྱད་པ་སྟོན་ཏེ། དབང་པོ་དང་། ཡུལ་དང་། སྣང་བ་དང་། དེ་མ་ཐག་པའི་རྐྱེན་ཚོགས་པ་ལ་བརྟེན་ནས་གཟུགས་སོགས་ཡུལ་ལྔ་འཛིན་པའི་ཤེས་པ་ནི། དབང་ཤེས་སུ་བརྗོད་ལ། དེ་ཡང་ཤེས་བྱ་གཟུགས་སོགས་ལ་སྔར་ཤེས་པ་ཡོད་དམ། དུས་མཚུངས་སམ། དུས་ཕྱིས་ཤེས་པ་འབྱུང་གང་ཡིན། དང་པོ་ཤེས་བྱ་གཟུང་བྱའི་ཡུལ་ལས་སྔར་ཤེས་བྱ་མ་སྐྱེས་ཀྱི་གོང་ན་དེ་འཛིན་པའི་ཤེས་པ་སྐྱེས་ནས་ཡོད་ན། དབང་ཤེས་དེ་ནི་ཆོས་ཅན། གཟུང་ཡུལ་ཅི་ལ་དམིགས་ནས་སྐྱེ་སྟེ། མ་སྐྱེས་པར་ཐལ། གཟུང་ཡུལ་མ་སྐྱེས་པའི་སྔར་ཁྱོད་སྐྱེས་པའི་ཕྱིར། གལ་ཏེ་དབང་ཤེས་དང་ཤེས་བྱ་གཟུང་ཡུལ་དུས་ལྷན་ཅིག་ཏུ་སྐྱེས་ན། དབང་ཤེས་དེ་ནི་ཆོས་ཅན། གཟུང་ཡུལ་ཅི་ལ་དམིགས་ནས་སྐྱེ་སྟེ། མ་སྐྱེས་པར་ཐལ། གཟུང་ཡུལ་དང་དུས་མཉམ་དུ་སྐྱེས་པའི་ཕྱིར། འོན་ཏེ་ཤེས་བྱ་གཟུང་ཡུལ་གྲུབ་པའི་དུས་ཕྱིས་ཤེས་པ་ཡོད་ན། གཟུང་ཡུལ་འགག་པའི་དུས་དེའི་ཚེ་ཆོས་ཅན། ཤེས་པ་གཟུང་ཡུལ་གང་ལས་སྐྱེ་སྟེ། མི་སྐྱེ་བར་ཐལ། གཟུང་ཡུལ་འགག་ནས་མེད་པའི་ཕྱིར། དེ་ལྟར་ཡུལ་ལས་ཤེས་པ་མི་གྲུབ་བོ།། 
༤. ཆོས་དྲན་པ་ཉེ་བར་གཞག་པ།
༡. དངོས་པོ་ཐམས་ཅད་དོན་དམ་པར་སྐྱེ་འགག་མེད་པར་བསྟན་པ།
༡. ཆོས་ཐམས་ཅད་སྐྱེ་མེད་དུ་བསྟན་པ།
བཞི་པ་ལ། དངོས་པོ་ཐམས་ཅད་དོན་དམ་པར་སྐྱེ་འགག་མེད་པར་བསྟན། དེ་སྒྲུབ་བྱེད་ཀྱི་རིགས་པ་རྒྱས་པར་བཤད། མཇུག་བསྡུས་ཏེ་འགྲོ་བ་སྐྱེ་འགག་དང་བྲལ་བར་བསྟན་པ་གསུམ་གྱི་དང་པོ་ལ། ཆོས་ཐམས་ཅད་ས་ཐམས་ཅད་སྐྱེ་མེད་དུ་བསྟན། དེ་ལ་རྩོད་པ་སྤང་པ་གཉིས་ཀྱི་དང་པོ་ནི། ལུས་ཚོར་བ་སེམས་གསུམ་སྔར་གཏན་ལ་ཕབ་པས། ཆོས་འདུ་ཤེས་འདུ་བྱེད་དང་ཁམས་སོགས་གཏན་ལ་དབབ་པར་བྱ་བ་ཡིན་མོད་ཀྱི། འདིར་དངོས་པོ་ཐམས་ཅད་སྐྱེས་མེད་དུ་བསྟན་པས་དེ་དག་ཀྱང་གཏན་ལ་ཕབ་པར་འགྱུར་བས་རྒྱ་དཔེའི་འང་གི་སྒྲ་ཁོ་ནའི་དོན་ཏེ། ཇི་ལྟར་བརྗོད་པ་དེ་ལྟ་བུའི་ཚུལ་ཁོ་ནས་ཆོས་ཏེ། དངོས་པོ་རྣམས་ཐམས་ཅད་རང་གི་རྒྱུ་ལས་སྔར་དང་། དུས་མཉམ་པ་དང་། ཕྱི་ནས་སྐྱེ་བ་བརྟགས་ན་མི་སྲིད་པས་སྐྱེ་བ་རྟོགས་པར་འགྱུར་བ་མ་ཡིན་ལ། དེ་མེད་ན། འགག་པ་མེད་པས་སྐྱེ་འགག་མེད་པ་རང་བཞིན་གྱིས་སྤྲོས་པ་དང་བྲལ་བའི་ཕྱིར་ཆོས་ཐམས་ཅད་ཀྱི་རྣམ་པར་ཐར་པའི་སྒོ་དང་ཆོས་ཀྱི་དབྱིངས་སུ་ངེས་པ་ནམ་མཁའི་ཁམས་ཀྱི་མཐས་གཏུགས་པ་མ་བརྟགས་པ་ཐ་སྙད་དང་བྲལ་བ་བརྗོད་དུ་མེད་པ་སྟེ། དེ་ལྟར་བསྒོམས་ན། ཐམས་ཅད་ལ་ཞེན་པ་མེད་པ་སྐྱེ་བར་འགྱུར་རོ།
༢. དེ་ལ་རྩོད་པ་སྤང་བ།
གཉིས་པ་ལ་སྐྱེ་འགག་མེད་ན། ཀུན་རྫོབ་མེད་པས་བདེན་གཉིས་དང་། ཤེས་པ་དང་ཤེས་བྱ་མེད་པས་རྣམ་དཔྱོད་མི་འཐད་པའི་རྩོད་པ་སྤང་བ་དང་གཉིས་ཀྱི་དང་པོ་ལ། རྩོད་ལན་གཉིས་ཀྱི་དང་པོ་ནི། གལ་ཏེ་ཆོས་ཐམས་ཅད་མ་སྐྱེས་ཤིང་མ་འགག་པ་དེ་ལྟར་ན། ཤེས་བྱ་འདིར་ཆོས་ཅན། ཀུན་རྫོབ་ཀྱི་བདེན་པ་མེད་པར་ཐལ། དངོས་པོ་སྐྱེ་འཇིག་ཅན་མེད་པའི་ཕྱིར། འདོད་ན། དེ་ཆོས་ཅན། བདེན་པ་གཉིས་ཀ་ལ་ཡོད་དེ་མེད་པར་ཐལ། ཀུན་རྫོབ་བདེན་པ་མེད་པ་དེ་ལ་སྟེ། དེའི་ཕྱིར། འདོད་ན། འཇིག་རྟེན་ཕ་རོལ་གྱི་དོན་དུ་བསོད་ནམས་གསོག་པ་ལ་སོགས་པའང་མེད་པར་འགྱུར་ཏེ། རྒྱ་དཔེའི་
འོན་ཏེ་ཞེས་པ་ནི་འདྲི་བ་ཡིན་ལ། ཀུན་རྫོབ་དེ་ཡོད་པས་ཡང་གི་སྒྲས་དོན་དམ་གཅིག་པུར་འགྱུར་བ་མ་ཡིན་ཏེ། གཞན་ཀུན་རྫོབ་ཀྱི་རྣམ་པར་རྟོག་པའི་ངོ་བོས་འཇོག་གོ། ཡང་གི་སྒྲ་ངེས་གཟུང་དང་རིམ་པ་གཞན་དུ་སྦྱར་ཏེ། རྒྱུད་གཞན་ཉིད་ཀྱི་བློས་རྣམ་པར་གཞག་པའི་ཀུན་རྫོབ་ཡོད་དོ།། ཞེ་ན། འོ་ན་དོན་དམ་པར་རང་བཞིན་གྱིས་སྟོང་ཡང་བློའི་ཡུལ་དུ་བྱས་པའི་ཕྱིར་ཀུན་རྫོབ་ཏུ་བརྗོད་ན། དོན་དམ་རྟོགས་ནས་སྤྲོས་པ་ཐམས་ཅད་དང་བྲལ་བའི་མྱང་འདས་ཐོབ་ཀྱང་སེམས་ཅན་གྲོལ་ཞིང་མྱ་ངན་ལས་ག་ལ་འདའ་སྟེ། མི་འདའ་བར་ཐལ། དེའང་བློའི་ཡུལ་དུ་བྱས་པའི་ཕྱིར་དང་། བློ་ཡང་ཀུན་རྫོབ་ཏུ་རྣམ་རྟོག་གི་རང་བཞིན་ཡིན་པའི་ཕྱིར་མྱང་འདས་ཀྱང་ཀུན་རྫོབ་ཏུ་འགྱུར་རོ།། ཞེ་ན། གཉིས་པ་ནི། མྱ་ངན་ལས་འདས་པ་ལས་གཞན་འཆད་པ་པོས་འདི་མྱང་འདས་སོ།། ཞེས་རྣམ་པར་རྟོག་པ་ནི། གཞན་སེམས་ཀྱི་རྣམ་པར་རྟོག་པས་མྱང་འདས་དེ་ཡུལ་དུ་བྱས་པ་ཡིན་ཏེ། དེས་ཀུན་རྫོབ་ཏུ་འགྱུར་བ་ནི་མ་ཡིན་ནོ།། ནི་སྟེ། གང་གི་ཕྱིར་མྱང་་འདས་དེ་ནི། གཉུག་མའི་ཀུན་རྫོབ་རང་གི་རྣམ་པར་རྟོག་པས་མྱ་ངན་ལས་མ་འདས་པ་དེ་མ་ཡིན་ཏེ། རང་ཉིད་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་རོ།། འོ་ན། རང་ལ་ཀུན་རྫོ་བ་མེད་ན། གཞན་གྱི་ཀུན་རྫོབ་ཏུ་ཇི་ལྟར་འགྱུར་ཞེ་ན། འདི་ཡོད་ན་འདི་འབྱུང་། འདི་སྐྱེས་པའི་ཕྱིར་འདི་སྐྱེ་བས་རྟེན་འབྲེལ་ཙམ་དུ་ཀུན་རྫོབ་ཡིན་ལ། ཆོས་རྣམས་སྐྱེ་བ་ནི། ཕྱི་ནས་འབྱུང་བ་ཡོད་པ་ཡིན་པས་ཕྱི་ནས་ངེས་པའི་ཆོས་ཡོད་ན། དེའི་ཚེ་ཀུན་རྫོབ་དེ་ཡོད་དོ།། དེ་ཡོད་པ་མིན་ན། ཀུན་རྫོབ་མེད་པ་ཉིད་དེ། རྒྱུ་རྐྱེན་ལས་བྱུང་བ་མེད་པའི་ཕྱིར། ནམ་མཁའི་མེ་ཏོག་བཞིན། ཞེས་འགྲེལ་ཆེན་ནས་སོ།། རྣལ་འབྱོར་པའི་རྗེས་ཐོབ་ལའང་གཞན་གྱི་རྟོག་པ་སྣང་བས་ཀུན་རྫོབ་ཡོད་ལ། སངས་རྒྱས་ཀྱི་ཆོས་སྐུ་ཆོས་ཐམས་ཅད་མ་དམིགས་པ་དེ་ལས་ལོངས་སྐུ་ཐམས་ཅད་མཁྱེན་པའི་མེ་ལོང་ལྟ་བུའི་ཡེ་ཤེས་ཀྱིས་ཤེས་བྱ་ཐམས་ཅད་སྣང་ལ། གདུལ་བྱ་དང་སྨོན་ལམ་གྱི་དབང་གིས་སྤྲུལ་སྐུ་དང་ཡེ་ཤེས་གཞན་ལ་ཡང་ཡོད་དོ།། འོ་ན། རྣལ་འབྱོར་པའི་གཞན་སེམས་ཤེས་པའི་མངོན་ཤེས་ཀྱིས་གཞན་གྱི་རྣམ་རྟོག་ཤེས་ཀྱང་བརྟགས་པའི་དངོས་པོ་ཇི་ལྟར་ཤེས་ཤེ་ན། རྟོག་པ་དང་དེས་བརྟགས་པ་གཉིས་པོ་ལྟོས་པ་ཅན་ཡིན་པས་ཡུལ་ཡང་ཤེས་ཟེར་ངྷི། རོ།། དགེ་བ་ལྷ་ནི། དེ་གཉིས་ལས་གཞན་དུ་འཆད་དོ།། 
གཉིས་པ་ལ། རྩོད་ལན་གཉིས་ཀྱི་དང་པོ་ནི། ཆོས་ཐམས་ཅད་སྐྱེ་འགག་མེད་པ་ཡིན་ན། ཤེས་པ་མེད་ཅིང་། དེ་མེད་ན་ཤེས་བྱའང་མེད་པས་དགག་སྒྲུབ་ཀྱི་རྣམ་དཔྱོད་གང་ཡང་མི་འཐད་པའི་ཕྱིར་ཅང་མི་སྨྲ་བར་གནས་དགོས་སོ།། ཞེ་ན། གཉིས་པ་ལ། འཇིག་རྟེན་ལ་གྲགས་པ་ལ་བརྟེན་ནས་རྣམ་དཔྱོད་འཐད་པར་བསྟན། དོན་དམ་པར་རྣམ་དཔྱོད་མི་འཐད་པར་བསྟན་པ་གཉིས་ཀྱི་དང་པོ་ནི། རྟོག་པ་སྟེ་སྒྲོ་འདོགས་པའི་བློ་དང༌། དེས་སྒྲོ་བཏུགས་པའི་བརྟག་པར་བྱ་བ་སྟེ། དང་ནི། སྡུད་པའོ།། 
གཉིས་པ་འདི་དག་ཕན་ཚུན་བརྟེན་པ་ཡིན་ཏེ། རྟོག་པ་ལ་ལྟོས་ནས་བཏགས་པ་དང་། བཏགས་པ་ལ་ལྟོས་ནས་རྟོག་པར་གཞག་པའི་ཕྱིར། ཇི་ལྟར་འཇིག་རྟེན་ལ་གྲགས་པའི་ཐ་སྙད་ལ་བརྟེན་ནས་དགག་སྒྲུབ་ཀྱི་རྣམ་པར་དཔྱད་པ་འགའ་ཞིག་མ་ཡིན་པར་ཐམས་ཅད་ཀྱང་མངོན་པར་བརྗོད་དེ་ཀུན་རྫོབ་བདེན་པ་ལ་སྤྲོས་ནས་རྣམ་དཔྱོད་ཡོད་ཀྱི། དོན་དམ་ལ་མེད་དེ། ཐ་སྙད་ལས་འདས་པས་སོ།། འོ་ན་རྣམ་དཔྱོད་ཀྱང་བཏགས་པའི་ཕྱིར་དཔྱད་པར་བྱའོ།། ཞེ་ན། གང་གི་ཚེ་རྣམ་པར་དཔྱད་པ་སྟེ། ཡོངས་སུ་རྟོག་པ་ཡང་རྣམ་དཔྱོད་ཀྱི་བློས་རྣམ་པར་དཔྱོད་ཅིང་ངེས་པར་བྱེད་དགོས་ན། དེའི་ཚེ་རྣམ་དཔྱོད་སྔ་མར་མ་ཟད་རྣམ་དཔྱོད་ཀྱི་བློ་གཉིས་པ་དེ་ཡང་ནི། རྣམ་དཔྱོད་གསུམ་པས་དཔྱད་དགོས་པའི་ཕྱིར་ན། ཐུག་པ་མེད་པ་སྟེ། མི་གནས་པར་ཐལ་བར་འགྱུར་རོ།། འོ་ན། རྣམ་པར་དཔྱད་བྱ་ལ་དཔྱད་ནའང་ཐུག་པ་མེད་པར་འགྱུར་རོ།། ཞེ་ན། མི་འགྱུར་ཏེ། ཡོངས་སུ་བརྟག་ཅིང་དཔྱད་པར་བྱ་བའི་དངོས་པོ་ལ་རྣམ་པར་དཔྱད་ཅིང་གཏན་ལ་ཕབ་ནས་ཡང་ཕྱིས་དཔྱད་དགོས་པ་མ་ཡིན་ཏེ། སྔར་དཔྱད་ཟིན་ནས་དཔྱད་བྱའི་དོན་ཅི་ཡང་མེད་པའི་ཕྱིར། དེའི་ཕྱིར་རྣམ་དཔྱོད་ལ་རྟེན་ཏེ། རྣམ་པར་དཔྱད་བྱའི་གནས་ཡོད་པ་མིན་ལ། རྣམ་དཔྱོད་ཀྱི་རྟེན་མེད་པའི་ཕྱིར་ཡོད་མེད་སོགས་སུ་དཔྱོད་པའི་བློ་མི་སྐྱེ་ཞིང་། དེ་མི་སྐྱེ་བའི་ཕྱིར་དེར་འཇུག་ལྡོག་གང་ཡང་མེད་པས་ཆགས་པ་དང་། ཆགས་བྲལ་གྱི་བློ་ཐམས་ཅད་ཉེ་བར་ཞི་བ་དེ་ཡང་མྱ་ངན་ལས་འདས་པར་བརྗོད་དེ། ཐ་སྙད་ཐམས་ཅད་ལས་འདས་ཤིང་རང་བཞིན་གྱི་ཞི་བ་ཡིན་པའི་ཕྱིར་རོ།། 
གཉིས་པ་ལ། སྤྱིར་བསྟན། ཤེས་པ་ཚད་མ་ཡིན་པས་གཞལ་བྱ་ཤེས་བྱ་གྲུབ་པ་དགག། ཤེས་པ་འབྲས་བུ་ཡིན་པས་རྒྱུ་ཤེས་བྱ་གྲུབ་པ་བྱེ་བྲག་ཏུ་དགག་པ་གསུམ་གྱི་དང་པོ་ནི། ཐ་སྙད་རྟོག་པའི་ཡུལ་ལ་རྣམ་དཔྱོད་འཐད་ཀྱི། དོན་དམ་པ་ལ་མ་ཡིན་ཏེ། དངོས་པོ་དོན་དམ་པར་སྨྲ་བ་གང་གི་ལྟར་ན། དཔྱད་བྱ་དང་དཔྱོད་བྱེད་འདི་གཉིས་དོན་དམ་པར་བདེན་གྱི། ཀུན་རྫོབ་མ་ཡིན་པ་དེ་ཉིད་ཤིན་ཏུ་དཀའ་བར་གནས་པ་སྟེ། སྒྲུབ་དཀའ་བ་སྒྲུབ་པ་བྱེད་པས་དུཿ(དགེ།)ཁར་གནས་པའམ་འཁོར་བར་ལྟུང་བས་ངན་པར་གནས་པའོ།། 
གཉིས་པ་ནི། གལ་ཏེ་ཤེས་པ་ཚད་མའི་དབང་སྟེ། མཐུ་ལས་དོན་ཏེ། གཞལ་བྱ་ཤེས་བྱ་གྲུབ་བོ།། ཞེ་ན། དེ་ལྟར་ཡིན་དུ་ཆུག་ནའང་ཤེས་པ་ཚད་མ་ཡོད་པ་ཉིད་ལ་ཡང་ངེས་པར་ཡོད་པ་འཇོག་པའི་རྟེན་ཏེ། སྒྲུབ་བྱེད་ཚད་མ་ཅི་ཞིག་ཡོད་དེ། རང་རིག་བཀག་པའི་ཕྱིར་ཚད་མ་གཞན་བཙལ་དགོས་པས་ཐུག་མེད་དུ་འགྱུར་རོ།། གཞན་གྱི་བསམ་པ་གསལ་བར་བྱེད་པས་འོན་ཏེ། ཤེས་བྱ་གཞལ་བྱའི་དབང་ལས་ཤེས་པ་ཚད་མས་འགྲུབ་བོ།། ཞེ་ན། དེ་ལྟར་ན། ཤེས་བྱ་བདེན་པར་ཡོད་པ་ལའང་རྟེན་ཏེ། སྒྲུབ་བྱེད་ཀྱི་ཚད་མ་ཅི་ཡོད་དེ་ཚད་མ་གཞན་བཙལ་དགོས་པས་ཐུག་མེད་དུ་འགྱུར་རོ།། དེ་སྟེ་སྟེ། འོན་ཏེ་ཤེས་པ་དང་ཤེས་བྱ་ཕན་ཚུན་ཏེ། ཤེས་པའི་དབང་གིས་ཤེས་བྱ་དང་།ཤེས་བྱའི་དབང་གིས་ཤེས་པ་ཡོད་པར་འཇོག་གོ། ཞེ་ན། འགྲོ་བ་འདིར་ཆོས་ཅན། ཤེས་པ་དང་ཤེས་བྱ་གཉི་ག་ཡང་ནི་གྲུབ་པ་མེད་པར་འགྱུར། ཤེས་པ་དང་ཤེས་བྱ་གྲུབ་པ་ཕན་ཚུན་བརྟེན་པས་གཅིག་མ་གྲུབ་ན་གཉིས་པ་ཡང་མི་འགྲུབ་པའི་ཕྱིར་ཏེ། དཔེར་ན། ཕ་བུ་ཕན་ཚུན་ལྟོས་ནས་བཞག་པའི་ཕྱིར། གལ་ཏེ་བསྐྱེད་བྱའི་བུ་མེད་པར་གྱུར་ན་ཕ་མིན་ཏེ། ཕ་ནི་བུ་བསྐྱེད་པ་ལ་ལྟོས་ནས་བཞག་པའི་ཕྱིར་རོ།། གང་ལ་སྟེ། གང་གི་ཕྱིར་བསྐྱེད་བྱའི་བུ་འབྱུང་བ་ཡིན་ཏེ་མི་འབྱུང་སྟེ། ཕ་མེད་པའི་ཕྱིར་རོ།། གང་གི་ཕྱིར་ཕ་མེད་པར་ནི་བུ་མེད་ལ། བུ་མེད་པར་ནི་ཕར་མི་འགྱུར། དེའི་ཕྱིར་གཉི་ག་མེད་པར་འགྱུར་བ་དེ་བཞིན་དུ་ཤེས་པ་དང་ཤེས་བྱ་དེ་གཉིས་ཕན་ཚུན་ལྟོས་ན་གཉི་ག་གྲུབ་པ་མེད་པ་ཉིད་དོ།། 
གསུམ་པ་ནི། དེ་གཉིས་ཕན་ཚུན་གྱི་དབང་གིས་གྲུབ་པར་མི་བལྟའི། དཔེར་ན། རོལ་ནང་དུ་ཆུད་པའི་ས་བོན་ལས་མྱུ་གུ་སྐྱེ་ཞིང་། མྱུ་གུ་དེ་ཉིད་ཀྱིས་ས་བོན་རྟོགས་པར་བྱེད་པ་བཞིན། ཤེས་བྱ་གཞལ་བྱ་ལས་ཤེས་པ་སྐྱེས་པས་འབྲས་བུ་ཡིན་ལ་འབྲས་བུ་ཤེས་པ་ཡིས་རྒྱུ་ཤེས་བྱ་དེ་ཡོད་པར་ཅིས་མི་རྟོགས་ཏེ། རྟོགས་སོ།། ཞེ་ན། དཔེ་དོན་མི་མཚུངས་ཏེ། མྱུ་གུ་ལས་ས་བོན་རྟོགས་པ་དེ་མྱུ་གུ་ཉིད་ཀྱིས་རྟོགས་པ་མ་ཡིན་གྱི། མྱུ་གུ་ལས་གཞན་ཏེ། ཐ་དད་པའི་ཤེས་པ་ཡིས། སྔར་རྒྱུ་འབྲས་ཀྱི་འབྲེལ་པ་ཤེས་ནས་ཕྱིས་འབྲས་བུ་མྱུ་གུ་མཐོང་ནས་རྒྱུ་ས་བོན་ཡོད་ཅེས་རྗེས་དཔག་གིས་རྟོགས་པར་འགྱུར་ན། གང་གི་ཕྱིར་རྒྱུ་ཤེས་བྱ་ཡོད་པར་འབྲས་བུ་ཤེས་པ་དེས་རྟོགས་པ་ཡིན་ན། འབྲས་བུ་ཤེས་པ་དངོས་པོ་ལ་ཡོད་པ་ཉིད་གང་ལས་རྟོགས་ཏེ། རང་རིག་མེད་ཅིང་། ཤེས་པ་གཞན་ཚོལ་ན་ཐུག་མེད་དུ་འགྱུར་བའི་ཕྱིར་རོ།། རྩོད་བཟློག་ལས། གལ་ཏེ་ཁྱོད་ཀྱི་དོན་དེ་རྣམས།། ཚད་མ་ཉིད་ཀྱིས་རབ་གྲུབ་ན།། ཁྱོད་ཀྱི་ཚད་མ་དེ་རྣམས་ཀྱང་།། ཇི་ལྟར་རབ་ཏུ་འགྲུབ་པ་སྨྲོས།། གལ་ཏེ་ཚད་མ་གཞན་རྣམས་ཀྱིས།། ཚད་མ་འགྲུབ་ན་ཐུག་པ་མེད།། ཅེས་སོ།། དེས་ནམ་གྲུབ་པའི་རྟགས་ཀྱིས་བསྒྲུབ་བྱ་མི་འགྲུབ་བོ།། དེའི་ཕྱིར་དོན་དམ་པར་དཔྱད་བྱ་དཔྱོད་བྱེད་མ་གྲུབ་པས་རྣམ་དཔྱོད་མི་འཐད་ཀྱི། ཐ་སྙད་པ་ཡིན་ནོ།། 
༢. དེ་སྒྲུབ་བྱེད་ཀྱི་རིགས་པ་རྒྱས་པར་བཤད་པ།
༡. རྡོ་རྗེ་གཟེགས་མའི་རྟགས་ཀྱིས་སྐྱེ་འགག་བདེན་པ་དགག་པ།
གཉིས་པ་ལ། ཆོས་ཐམས་ཅད་སྐེ་མེད་དུ་དམ་བཅས་ཙམ་གྱིས་བསྒྲུབ་བྱ་མི་འགྲུབ་པས་དེ་སྒྲུབ་པའི་རིགས་པ་གང་ཡིན་སྙམ་ན། གཏན་ཚིགས་ཆེན་པོ་གསུམ་གྱིས་སྒྲུབ་པ་ལ། རྡོ་རྗེ་གཟེགས་མ་དང་། རྟེན་ཅིང་འབྲེལ་འབྱུང་དང་། ཡོད་མེད་སྐྱེ་འགོག་གི་རྟགས་ཀྱིས་སྐྱེ་འགག་བདེན་པ་དགག་པ་གསུམ་གྱི་དང་པོ་ལ། དངོས་པོ་གང་ཡིན་ཆོས་ཅན། སྐྱེ་བ་བདེན་པ་མེད་དེ། རང་ལས་མི་སྐྱེ། གཞན་ལས་མི་སྐྱེ། རང་གཞན་གཉིས་ཀ་ལས་མི་སྐེ། རྒྱུ་མེད་དུ་མི་སྐྱེ་བའི་ཕྱིར། རྩ་ཤེར། བདག་ལས་མ་ཡིན་གཞན་ལས་མིན།། གཉིས་ལས་མ་ཡིན་རྒྱུ་མེད་མིན།། དངོས་པོ་གང་དང་གང་ལ་ཡང༌།། སྐྱེ་བ་ནམ་ཡང་ཡོད་མ་ཡིན།། ཞེས་སོ།། དེའི་རྟགས་སྒྲུབ་པ་ལ། དངོས་པོ་རྒྱུ་མེད་དུ་དང་། རང་གཞན་གཉི་ག་གསུམ་གྱི་སྐྱེ་བ་དགག་པ་གཉིས་ཀྱི་དང་པོ་ལ། དངོས་པོ་རྒྱུ་མེད་དུ་དང་། དབང་ཕྱུག་རྟག་པ་ལས་དང་། རྡུལ་ཕྲན་རྟག་པ་ལས་དང་། གཙོ་བོ་རྟག་པ་ལས་སྐྱེ་བ་དགག་པ་དང་། དོན་བསྡུས་ཏེ་དངོས་པོ་རྒྱུ་མེད་མི་སྲིད་པར་བསྟན་པ་དང་ལྔའི་དང་པོ་ནི། འཇིག་རྟེན་རྒྱང་པན་པ་རྣམས་ས་བོན་ལས་གཞན་པའི་ཤེས་པས་མྱུ་གུའི་རྒྱུའི་ས་བོན་ཡོད་པར་རྟོགས་པ་མི་འཐད་དེ། དངོས་པོ་ཐམས་ཅད་རྒྱུ་ལ་ལྟོས་མེད་དུ་སྐྱེ་བས་རང་བཞིན་ནམ། ངོ་བོ་ཉིད་ཀྱིས་རྒྱུ་ཅན་ཡིན་གྱི། གཞན་དུ་ན་པདྨ་དང་རྨ་བྱའི་མདོངས་ལ་སོགས་པ་སྣ་ཚོགས་པ་རྣམས་ལ་རྒྱུ་ཅི་ཞིག་ཡོད་ཅེས། རང་བཞིན་སྨྲ་བ་དེ་རྣམས་ཀྱིས།། རང་ཉིད་ཀྱང་ནི་རྒྱུ་རུ་བརྗོད།། ཐམས་ཅད་རྒྱུ་ལ་རེ་མེད་པར།། དངོས་པོ་རྣམས་ཀྱི་སྐྱེ་བ་ཡང༌།། པདྨ་ཉི་མ་གེ་སར་སོགས།། སྣ་ཚོགས་གང་གིས་བྱེད་པ་ཡིན།། ཞེས་ཟེར་རོ།། དེ་དགག་པ་ནི། རྗེས་དཔག་ལ་ལྟོས་ནས་རེ་ཞིག་འཇིག་རྟེན་ཏེ། སྐྱེ་བ་ཐམས་ཅད་ཀྱི་མངོན་སུམ་སྟེ། དབང་པོ་ལ་བརྟེན་པའི་ཤེས་པས་དབང་པོ་སྣ་ཚོགས་པའི་རྒྱུ་རྣམས་ཐམས་ཅད་དེ་དུ་མ། རྗེས་སུ་འགྲོ་ལྡོག་གི་སྒོ་ནས་འབྲས་བུ་སྐྱེད་པར་བྱེད་པ་མཐོང་བ་སྟེ། དེས་པས་རྒྱུ་མེད་པའི་དམ་བཅའ་ལ་གནོད་ལ། དེས་མཚོན་ནས་རྗེས་དཔག་གིས་ཀྱང་གནོད་དོ།། འོ་ན་པདྨའི་སྡོང་བུ་སོགས་ཀྱི་དབྱེ་བ་སུས་བྱས་ཤེ་ན། པདྨའི་སྟོང་བུ་དང༌། སོགས་ཀྱི་སྒྲས་བསྡུས་པ་ལོ་མ་དང་། འདབ་མ་དང་། ཡལ་ག་ཟེ་འབྲུ་རྣམས་ནི་སྟེ། གང་གི་ཕྱིར་དབྱེ་བ་སྟེ། ཁྱད་པར་སྣ་ཚོགས་པ་རང་རང་གི་རྒྱུའི་དབྱེ་བ་སྟེ། ཁྱད་པར་གྱིས་བསྐྱེད་པ་ཡིན་པ་འབྲས་བུའི་ཁྱད་པར་སོ་སོ་ལ་རྒྱུའི་ཁྱད་པར་སོ་སོར་ངེས་པས་རྒྱུ་མེད་མ་ཡིན་ནོ།། རྒྱུའི་དབྱེ་བ་སྟེ། ཁྱད་པར་གང་གིས་བྱས་ཏེ། རྒྱུ་གང་ལས་བྱུང་། མ་བྱུང་ན། རྒྱུ་མེད་དུ་འགྱུར་རོ།། ཞེ་ན། དེའི་སྔར་གྱི་རྒྱུའི་ཁྱད་པར་གྱི་དབྱེ་བ་ཉིད་ལས་སྐྱེས་ཤིང༌། དེའང་སྔ་མ་སྔ་མ་ལས་སྐྱེས་པས་ཐུག་པ་མེད་པའི་ཕྱིར་འཁོར་བ་ལ་ཐོག་མ་མེད་པ་ཡིན་ནོ།། སྔ་མ་སྔ་མ་ལས་སྐྱེས་པ་ཡིན་ཡང་རྒྱུ་མཚན་ཅིའི་ཕྱིར་རྒྱུ་གང་གིས་རང་གི་འབྲས་བུའི་ཁྱད་པར་དེ་སྐྱེད་ནུས་ཀྱི་གཞན་མ་སྐྱེད་པ་ཅི་ཡིན་ཞེ་ན། ཁོ་རང་གི་སྔར་གྱི་རྒྱུའི་མཐུ་སྟེ། ནུས་པ་ལས་རང་གི་འབྲས་བུའི་ཁྱད་པར་སྐྱེད་ནུས་ཀྱི་རང་བཞིན་ཅན་དུ་སྐྱེས་པ་ཡིན་ནོ།། དེས་ན་དངོས་པོ་རྒྱུ་མེད་དུ་དམ་འཆའ་བ་ནི། རྟག་པ་མེད་ན། དམ་བཅས་པ་དོན་མེད། ཡོད་ན། དེ་ཉིད་ཀྱི་རྒྱུ་ཁས་བླངས་པས་རང་ཚིག་བསལ་བའོ།། 
གཉིས་པ་ལ། ཁས་བླངས་བརྗོད་པ་དང༌། དེ་དགག་པ་གཉིས་ཀྱི་དང་པོ་ནི། རིག་པ་ཅན་དང༌། བྱེ་བྲག་པ་ལ་སོགས་པ་རྒྱུ་མེད་བཀག་པས་ཁུར་ཕྱེད་ཕོག་པར་བསམ་ནས་འགྲོ་བ་སྣ་ཚོགས་པའི་རྒྱུ་ནི། བཅོམ་ལྡན་འདས་འགྲོ་བ་སྣ་ཚོགས་སྤྲུལ་པ་ལ་མཁས་པ། འགྲོ་བའི་དེད་དཔོན་གཅིག་ཏུ་འགྲོ་བ་མཐའ་དག་གི་དང་པོར་གྱུར་པ། རྟག་པ། ཉམས་པ་མེད་པའི་ནུས་མཐུ་དང་ལྡན་པ་ཐམས་ཅད་མཁྱེན་པ། ཚུ་རོལ་མཐོང་བ་མཐའ་དག་གི་སྤྱོད་ཡུལ་མ་ཡིན་པའི་དབང་ཕྱུག་ཆེན་པོ་འདི། བློ་སྔོན་དུ་བཏང་ནས་བརྟན་གཡོ་ཐམས་ཅད་སྐྱེ་བ་དང་། གནས་པ་དང་། འཇིག་པ་ཐམས་ཅད་བྱེད་དེ། གཞན་དུ་ན་སེམས་མེད་པས་སྐྱེ་མི་ཤེས་པའི་ཕྱིར། ཇི་སྐད་དུ། དབང་ཕྱུག་རྫ་མཁན་བཞིན་དུ་སྣ་ཚོགས་སྤྲུལ་པ་བྱེད་པར་མ་གྱུར་ན།། རི་རབ་འདི་མི་འགྲུབ་ཅིང་ས་གཞི་འདི་མིན་རྒྱ་མཚོ་མ་ཡིན་ཉིད།། ཉི་ཟླ་སྐར་ལྡན་འདི་བཀོད་པ་ནི་མིག་ཡུལ་འདི་དག་ཏུ་མི་འགྱུར།། ཡོད་པའི་ཕྱིར་ན་དབང་ཕྱུག་འགྲོ་བའི་བྱེད་པ་ཡིན་ཞེས་འགའ་ཞིག་སྨྲ།། ཞེས་ཟེར་རོ།། 
གཉིས་པ་ལ། དབང་ཕྱུག་རང་གི་ངོ་བོ་དང་། དེས་བསྐྱེད་པའི་འབྲས་བུ་དང་། ཐུན་མོང་དུ་དེ་འགྲོ་བའི་རྒྱུ་ཡིན་པ་དགག་པ་གསུམ་གྱི་དང་པོ་ལ། དབང་ཕྱུག་འབྱུང་བ་དང་། ནམ་མཁའ་དང་། བདག་དང་། བསམ་གྱིས་མི་ཁྱབ་པར་འདོད་པ་དགག་པ་དང་བཞིའི་དང་པོ་ནི། རེ་ཞིག་གི་སྒྲས་འབྲས་བུ་ནི། ས་དང་། ས་བོན་ལ་སོགས་པ་ལས་གཞན་གྱི་རྗེས་སུ་འགྲོ་ལྡོག་བྱེད་པ་མ་མཐོང་ན། ཁྱེད་རྒྱུར་འདོད་པའི་དབང་ཕྱུག་དེ་གང་ཡིན་སྨྲོས་ཤིག །ས་ལ་སོགས་པའི་འབྱུང་བ་རྣམས་དབང་ཕྱུག་ཡིན་ནོ།། ཞེ་ན། ས་ལ་སོགས་པས་འབྲས་བུ་སྐེད་པ་དེ་ལྟ་མོད་ཀྱི། དེ་ལ་མི་བརྩད་དེ། དོན་ཁྱད་མེད་པའི་མིང་མི་འདྲ་བ་ཙམ་ལ་ཡང་ནི་ངེས་པར་གཟུང་བ་སྟེ། དེ་ཁོ་ན་ལ་ཅི་ཞིག་སྟེ། ཅིའི་ཕྱིར་ངལ་བར་བྱེད་དེ། ངས་ས་སོགས་སུ་བརྗོད། ཁྱོད་ཀྱི་དབང་ཕྱུག་ཏུ་བརྗོད། དོན་ཁྱད་མེད་པའི་ཕྱིར་རོ།། འོན་ཀྱང་གི་སྒྲས་ལྷག་པར་བློ་གྲོས་ཆེན་པོ་ཅན་ས་དང་། སོགས་ཀྱི་སྒྲས་བསྡུས་པ་ཆུ་ལ་སོགས་པ་དེ་ནི་ཆོས་ཅན། དབང་ཕྱུག་ཆེན་པོ་ཉིད་མ་ཡིན་ཏེ། དབང་ཕྱུག་གི་མཚན་ཉིད་མེད་པའི་ཕྱིར། རྟགས་གྲུབ་སྟེ། དེ་རྣམས་དུ་མ་སྟེ། སྣ་ཚོགས་པ་དང་། འཇིགས་པས་མི་རྟག །ཤེས་པའི་བྱ་བ་དང་བྲལ་བས་གཡོ་བ་མེད། མཆོད་བྱ་མིན་པས་ལྷ་མིན༏རྐང་པས་གནོན་ཅིང་འགོམ་པར་བྱ་བ་ཉིད་དང་། རྩོག་པའི་ཕྱིར་ས་ལ་སོགས་པ་ཡང་ཡོད་པས་མི་གཙང་བའི་ཕྱིར། ཁྱབ་པ་ཡོད། དབང་ཕྱུག་ནི། དྲུག་པོ་དེ་ལས་ཕྱིན་ཅི་ལོག་ཡིན་པའི་ཕྱིར་རོ།། 
གཉིས་པ་ནི། ནམ་མཁའ་དབང་ཕྱུག་གོ། ཞེ་ན། ནམ་མཁའ་ཆོས་ཅན། དབང་ཕྱུག་མ་ཡིན་ཏེ། བྱ་བ་དང་འདོད་པའི་སྤྱོད་པ་དང་བྲལ་བས་གཡོ་བ་མེད་པའི་ཕྱིར།
གསུམ་པ་ནི། འོ་ན། བདག་ཡིན་ནོ་ཞེ་ན། ཤེས་བྱ་འདིར་ཆོས་ཅན། ཉི་ཟླ་མཆོད་པར་བྱེད་པ་ལ་སོགས་ཀྱི་བདག་ཀྱང་དབང་ཕྱུག་མ་ཡིན་པར་ཐལ། བདག་དེ་མི་སྲིད་པའི་ཕྱིར་ཏེ། སྔར་རྒྱས་པར་བཀག་ཟིན་པའི་ཕྱིར་རོ།། 
བཞི་པ་ནི། དབང་ཕྱུག་ནི། ཚུ་རོལ་མཐོང་བས་འདི་ལྟར་ཡིན་ནོ།། ཞེས་བསམ་གྱིས་མི་ཁྱབ་པ་ཞིག་ཡིན་ནོ།། ཞེ་ན། འདི་བསམ་བྱ་མིན་པའི་བདག་ཉིད་ཆེན་པོ་ཡིན་ན། དེའི་ཚེ་དུས་གཅིག་ཏུ་འབྲས་བུ་སྐྱེད་པར་བྱེད་པ་པོ་ཡང་བསམ་པ་སྟེ།དཔྱད་པར་བྱ་བ་མ་ཡིན་པའི་ཕྱིར་དེ་བརྗོད་པས་ཅི་ཞིག་བྱ་སྟེ། དགོས་པ་ཅུང་ཟད་ཀྱང་མེད་དོ།། 
གཉིས་པ་ནི། འོན་ཏེ་དབང་ཕྱུག་བསམ་གྱིས་མི་ཁྱབ་ཀྱང་དེའི་འབྲས་བུ་སྐྱེ་བོ་ཐམས་ཅད་ཀྱིས་ཤེས་པས་བསམ་གྱིས་མི་ཁྱབ་བོ།། ཞེ་ན། བསམ་གྱིས་མི་ཁྱབ་པའི་དབང་ཕྱུག་དེས་འབྲས་བུ་སྐྱེད་ཅིང་སྤྲུལ་པར་འདོད་པའི་འབྲས་བུ་ཡང་གང་ཞིག་ཡིན། བདག་ཡིན་ནོ།། ཞེ་ན། བདག་དེ་ཁྱེད་རྟག་པར་འདོད་པ་མ་ཡིན་ནམ། རྟག་ན་རྒྱུས་བསྐྱེད་པར་འགལ་ལོ།། བདག་ལས་གཞན་ཡང་དེའི་བསྐྱེད་བྱ་མ་ཡིན་ཏེ། ས་དང༌། སོགས་ཀྱི་སྒྲས་ཆུ་དང་། མེ་དང་། རླུང་དང་། ནམ་མཁའ་དང་། དུས་དང་། ཕྱོགས་དང་། ཡིད་རྣམས་རྟག་པ་མ་ཡིན་ནམ་སྟེ། རྟག་པར་ཁས་བླངས་པས་བསྐྱེད་བྱར་འགལ་ལ།
དབང་ཕྱུག་གི་ངོ་ཁོ་སྟེ། བདག་ཉིད་ཀྱང་རྟག་པ་ཡིན་པའི་ཕྱིར་བདག་གིས་བསྐྱེད་པར་འགལ་ལོ།། ཤེས་པ་ནི། འཁོར་བ་ཐོག་མེད་ནས་ཤེས་བྱ་ལ་དམིགས་ནས་འཇུག་ཅིང་སྐྱེས་པས་དབང་ཕྱུག་གིས་བསྐྱེད་པ་མ་ཡིན་ནོ།། ཐོགས་མེད་འགྲེལ་པས་ཡར་སྦྱོར་བར་སྣང་ངོ་།། ཤེས་བྱ་ཡང་ཐོག་མ་མེད་པའི་རང་གི་རྒྱ་ལས་སྐེས་པའི་ཕྱིར་དེས་མ་བསྐྱེད་ལ། བདེ་སྡུག་ནི། དགེ་བ་དང་མི་དགེ་བའི་ལས་ལས་སྐྱེས་པ་ཡིན་གྱི། དེས་བསྐྱེད་པ་མ་ཡིན་ནོ།། དེ་ལྟར་ན། དབང་ཕྱུག་དེ་ཡིས་འབྲས་བུ་གང་ཞིག་བསྐྱེད་པ་སྨྲོས་ཤིག །དེས་བསྐྱེད་པ་འགའ་ཡང་མ་དམིགས་ན། དེ་འགྲོ་བའི་རྒྱུར་འགལ་ལོ།། 
གསུམ་པ་ནི། ཅི། འགྲོ་བའི་རྒྱུ་རྟག་པའམ་མི་རྟག་པ་གང་ཡིན། རྟག་ན། རྒྱུ་བྱེད་པ་པོ་ལ་ཐོག་མ་ཡོད་པ་མ་ཡིན་ན། དེའི་ཚེ་འབྲས་བུ་ལ་ཐོག་མ་ག་ལ་ཡོད་དེ་མེད་པས། རྒྱུ་ཆོས་ཅན། ཅིའི་ཕྱིར་འབྲས་བུ་རྟག་ཏུ་སྐྱེད་པར་བྱེད་པ་མིན་ཏེ། སྐྱེད་པར་ཐལ། འབྲས་བུ་སྐྱེད་པའི་ནུས་ལྡན་དུ་རྟག་པའི་ཕྱིར། འདོད་ན། འབྲས་བུ་རེས་འགའ་མེད་པས་བསལ། ཡང་ན། དབང་ཕྱུག་འགྲོ་བའི་བྱེད་པ་པོ་མིན་ན། འཇིག་རྟེན་ཞིག་པའི་རྗེས་ལ་ཆགས་པའི་རྒྱུ་ཅི་ཞིག་ཡིན་ཞེ་ན། ཐོག་མེད་ནས་འབྱུང་བའི་འཁོར་བ་ལ་རྒྱུ་ལས་ཉོན་གྱི་མཚན་ཉིད་ཀྱི་ཐོག་མ་སྟེ། སྔོན་གྱི་མཐའ་ཡོད་པ་མ་ཡིན་ན། འབྲས་བུ་སྣོད་བཅུད་ཀྱི་འཇིག་རྟེན་ཆགས་པ་སོགས་ལའང་ཐོག་མ་ག་ལ་ཡོད་དེ། མེད་དེ། ཐོག་མ་མེད་པའི་ལས་དབང་ལས་གྲུབ་པའི་ཕྱིར་རོ།། ཡང་(བཻ།)ན། རྒྱུ་དབང་ཕྱུག་ལ་ཐོག་མ་མེད་ན། འབྲས་བུ་ཆགས་འཇིག་ལ་ཐོག་མ་ག་ལ་འབྱུང་། རྒྱུ་རྟག་པས་འབྲས་བུ་འཇིག་རྟེན་ཆགས་པའང་རྟག་ཏུ་ཅིའི་ཕྱིར་བྱེད་པ་མིན་ཏེ། བྱེད་དགོས་སོ།། རྒྱུ་རྟག་པ་ཡིན་ཡང་ལྷན་ཅིག་བྱེད་པའི་རྐྱེན་ལ་ལྟོས་ནས་འབྲས་བུ་སྐྱེད་པས་རྟག་ཏུ་མི་སྐྱེད་དོ།། ཞེ་ན། ནུས་པའི་རང་བཞིན་གྱི་རྒྱུའི་དབང་ཕྱུག་དེ་ཆོས་ཅན། འབྲས་བུ་སྐྱེད་པ་གཞན་ལྷན་ཅིག་བྱེད་པའི་རྐྱེན་ལ་ལྟོས་པ་མིན་པར་ཐལ། ནི་སྟེ། གང་གི་ཕྱིར་ནུས་པའི་རང་བཞིན་དུ་རྟག་པའི་ཕྱིར། ཁྱབ་པ་ཡོད་དེ། རྟག་ན་རྐྱེན་གྱིས་ཁྱད་པར་སྐྱེད་མི་ནུས་པའི་ཕྱིར་རོ།། རྐྱེན་གྱིས་ཁྱད་པར་ནུས་སུ་བཅུག་ཀྱང་དབང་ཕྱུག་འདི་ཆོས་ཅན།རྐྱེན་ཚོགས་པ་གང་ལ་ལྟོས་པར་འགྱུར་ཏེ། ལྟོས་མི་དགོས་པར་ཐལ། དེས་བྱས་པ་སྟེ། བསྐྱེད་པ་མིན་པའི་འགྲོ་བའམ་རྒྱུ་ཚོགས་གཞན་ཡོད་པ་མིན་པ་དེས་ན་སྟེ། དེའི་ཕྱིར། དེ་ལྟར་ན་ཡང་འདུ་བ་དང་། འདུ་བ་མ་ཡིན་པ་དང་། རྒྱུ་མཚན་གྱི་རྒྱུ་གསུམ་པོ་ལས་འབྲས་བུ་འབྱུང་བ་དབང་ཕྱུག་འགྲོ་བའི་རྒྱུ་ཡིན་པའི་རྒྱུ་མཚན་ཡིན་པས། རྐྱེན་ཚོགས་པ་ལ་ལྟོས་པ་མི་འགལ་ལོ།། ཞེ་ན། གལ་ཏེ་འགྲོ་བ་ཆོས་ཅན། རྐྱེན་ཚོགས་པ་ཉིད་ཁྱོད་ཀྱི་རྒྱུ་ཡིན་གྱི། དབང་ཕྱུག་རྒྱུ་མིན་པར་ཐལ། རྐྱེན་ཚོགས་པ་ཉིད་ལ་ལྟོས་ནས་ཁྱོད་སྐྱེའི་དབང་ཕྱུག་ལས་མ་བྱུང་བའི་ཕྱིར། སྐྱོན་མེད་དེ། སྣམ་བུ་ལ་ཐ་ག་པ་བཞིན་བྱེད་པ་པོ་ཡིན་ནོ།། ཞེ་ན། དེ་ནི་སྣལ་མ་སོགས་མ་ཚོགས་པ་ན། སྣམ་བུ་སྐྱེད་མི་ནུས། ཚོགས་ན་སྐྱེད་ནུས་པས་མི་རྟག་པ་ཡིན་ལ། དབང་ཕྱུག་རྟག་པས་དཔེ་མི་འདྲའོ།། གཞན་ཡང་། འབྲས་བུ་སྐྱེད་པའི་རྒྱུ་རྐྱེན་ཐམས་ཅད་ཚོགས་ན། འབྲས་བུ་མི་སྐྱེད་པའི་དབང་མེད་ཅིང་ཚོགས་པ་དེ་མེད་པར་ནི་འབྲས་བུ་སྐྱེད་པའི་ནུས་པ་ཅུང་ཟད་ཀྱང་མེད་དེ། རང་བཞིན་མེད་པའི་ཕྱིར། མོ་གཤམ་གྱི་བུ་བཞིན། གཞན་ཡང༌། ཚོགས་པ་ཡོད་ན་འབྲས་བུ་བྱེད་ན། རང་མི་འདོད་བཞིན་དུ་བྱེད་དམ། འདོད་བཞིན་དུ་བྱེད། གལ་ཏེ་དབང་ཕྱུག་རང་ཉིད་མི་འདོད་བཞིན་དུ་ཚོགས་པས་འབྲས་བུ་བྱེད་ན། དབང་
ཕྱུག་ཆོས་ཅན། གཞན་གྱི་དབང་དུ་ཐལ། ཚོགས་པའི་དབང་གིས་མི་འདོད་བཞིན་དུ་འབྲས་བུ་བྱེད་པའི་ཕྱིར། འདོད་ན། རང་དབང་ཅན་ཉམས་སོ།། 
གཉིས་པ་འདོད་ནས་བྱེད་ནའང་དབང་ཕྱུག་ཆོས་ཅན། འདོད་པ་ལ་རག་ལས་པར་ཐལ་ཏེ། འདོད་པ་ལ་ལྟོས་ནས་འབྲས་བུ་བྱེད་པའི་ཕྱིར། འདོད་ན། དེ་ཆོས་ཅན། དབང་ཕྱུག་ག་ལ་ཡིན་ཏེ། མ་ཡིན་པར་ཐལ། གཞན་ལ་རག་ལས་ནས་འབྲས་བུ་བྱེད་པའི་ཕྱིར་རོ།། དེ་ལྟར་ན། འགྲོ་བ་སྣ་ཚོགས་ཀྱི་རྒྱུ་དབང་ཕྱུག་མེད་པར་གྲུབ་བོ།། 
གསུམ་པ་ནི། གཟེགས་ཟན་དང་དཔྱོད་པ་པ་ལ་སོགས་པ་གང་དག་རྡུལ་ཕྲན་རྟག་པ་རྣམ་པ་གཉིས་ལ་སོགས་པ་འདུས་ནས་ས་དང༌། རི་ལ་སོགས་པ་འབྱུང་བས་འགྲོ་བ་སྣ་ཚོགས་ཀྱི་རྒྱུའོ།། ཞེས་སྨྲ་བ་དེ་དག་ཀྱང་སྔར་ལུས་དྲན་པ་ཉེར་གཞག་ཏུ། ཆ་ཡང་རྡུལ་དུ་ཕྱེ་བ་ཡི།། ཞེས་པའི་སྐབས་སུ་བཟློག་པ་སྟེ། བཀག་ཟིན་ཏོ།། 
བཞི་པ་ལ། ཁས་བླངས་བརྗོད་པ་དང༌། དེ་དགག་པ་གཉིས་ཀྱི་དང་པོ་ནི། གྲངས་ཅན་ཏེ། སེར་སྐྱ་པ་ནི། གཙོ་བོ་ནི། རང་བཞིན་གྱི་མིང་གི་རྣམ་གྲངས་ཏེ། དེའང་མི་འཇིག་པས་རྟག་པ། ཡོངས་སུ་གྱུར་པའི་ཚུལ་གྱིས་འགྲོ་བ་སྟེ། བརྟན་གཡོའི་འཇིག་རྟེན་གྱི་རྒྱུ་རུ་འདོད་ཅིང་སེམས་སོ།། འོ་ན་གཙོ་བོ་གང་ཡིན་ན། སྙིང་སྟོབས་དང་། རྡུལ་དང་། མུན་པ་ཞེས་བྱ་བའི་ཡོན་ཏན་གསུམ་པོ་མཉམ་པར་གནས་པའི་གནས་སྐབས་ནི། གཙོ་བོ་ཞེས་བྱ་བར་རབ་ཏུ་བརྗོད་ལ། དེ་རྣམས་མི་མཉམ་པར་གནས་པ་ནི། འགྲོ་བ་སྣ་ཚོགས་པ་ཡིན་པར་བརྗོད་དོ།། དེ་ཡང་རང་བཞིན་ལས་བློའམ་ཆེན་པོ་སྐྱེ། དེ་ལས་ང་རྒྱལ། དེ་ལས་ཚོགས་བཅུ་དྲུག་སྟེ། ཁ། རྐང་པ། ལག་པ། གཅི་ལམ། བཤང་ལམ་སྟེ། ལས་ཀྱི་དབང་པོ་ལྔ། རྣ། ལུས། མིག། ལྕེ། སྣ་སྟེ། བློའི་དབང་པོ་ལྔ།
གཉི་གའི་དབང་པོ་ཡིད་དེ། བཅུ་གཅིག །སྒྲ། རེག །གཟུགས། རོ། དྲི་སྟེ། དེ་ཙམ་ལྔའོ།། དེ་ཙམ་ལྔ་ལས་འབྱུང་བ་ལྔའོ།། དེ་ལ་རང་བཞིན་ནི། རྒྱུ་ཁོ་ན། བློ། ང་རྒྱལ། དེ་ཙམ་ལྔ་སྟེ། བདུན་ནི། གཉི་ག། དབང་པོ་བཅུ་གཅིག་དང༌། འབྱུང་བ་ལྔ་ནི། འབྲས་བུ་ཁོ་ན། སྐྱེས་བུ་ནི། གཉི་ག་མིན་པ་ཡིན་ཏེ། ཇི་སྐད་དུ། རྩ་བའི་རང་བཞིན་ལ་ནི་འགྱུར་བ་མེད།། ཆེན་པོ་སོགས་བདུན་རྒྱུ་དང་འགྱུར་བ་ཡིན།། བཅུ་དྲུག་པོ་ནི་རྣམ་པར་འགྱུར་བ་སྟེ།། སྐྱེས་བུ་རང་བཞིན་མ་ཡིན་འགྱུར་བ་མིན།། ཞེས་སོ།། འབྲས་བུ་མ་ལུས་པ་གཙོ་བོའི་ངང་དུ་རང་བཞིན་གཅིག་པར་འདོད་དོ།། 
གཉིས་པ་ལ། རྩ་བའི་རང་བཞིན་དང་། དེ་ལས་སྐྱེས་པའི་རྣམ་འགྱུར་དང༌། བདེ་སོགས་བེམ་པོ་དང༌། བདེ་སོགས་རྟག་པ་དང༌། རྒྱུ་འབྲས་རྫས་གཅིག་ཡིན་པ་དགག་པ་ལྔའི་དང་པོ་ནི། གཙོ་བོ་ཆོས་ཅན། རྡུལ་མུན་སྙིང་སྟོབས་ཀྱི་ཡོན་ཏན་རང་བཞིན་གསུམ་གྱི་བདག་ཉིད་དུ་རིགས་པ་མ་ཡིན་པར་ཐལ། གཅིག་ཡིན་པའི་ཕྱིར། འདོད་ན། གཙོ་བོ་དེ་ཆོས་ཅན། གཙོ་བོ་དེ་ཡོད་པ་མིན་པར་ཐལ། ཡོན་ཏན་གསུམ་མཉམ་པར་གནས་པ་མེད་པ་དེས་ན་སྟེ། དེའི་ཕྱིར་རོ།། འདོད་ན། གཙོ་བོ་མེད་པས་དེའི་འབྲས་བུ་ཐམས་ཅད་མེད་པར་འགྱུར་རོ།། གཙོ་བོ་གཅིག་མེད་ཀྱང་ཡོན་ཏན་གསུམ་གྱི་རང་བཞིན་གྱིས་ཡོད་དོ།། ཞེ་ན། གཙོ་བོ་མེད་པ་དེ་བཞིན་དུ་རྡུལ་མུན་སྙིང་སྟོབས་ཀྱི་ཡོན་ཏན་གསུམ་པོ་ཆོས་ཅན། གསུམ་དུ་བདེན་པར་ཡོད་པ་མིན་པར་ཐལ། ཧི་སྟེ། གང་གི་ཕྱིར་ན། དེ་རེ་རེ་ལ་ཡང་སོ་སོར་ཡོན་ཏན་རྣམ་པ་གསུམ་གསུམ་དུ་འགྱུར་བའི་ཕྱིར་ཏེ། ཐམས་ཅད་ཡོན་ཏན་གསུམ་གྱི་བདག་ཉིད་ཡིན་ནོ།། ཞེས་ཁས་བླངས་པས་སོ།། གསུམ་པོ་ཡང་བདེ་སྡུག་གཏི་མུག་ཡིན་པས་རང་བཞིན་གཅིག་ཏུ་མི་རུང་བའི་ཕྱིར་རོ།། 
གཉིས་པ་ནི། ཤེས་བྱ་འདིར་ཆོས་ཅན། སྒྲ་དང་། སོགས་ཀྱི་སྒྲས་རེག་བྱ་སོགས་རྣམ་འགྱུར་ཉེར་གསུམ་པོ་དངོས་པོར་ཡོད་པ་ཉིད་ཤིན་ཏུ་རྒྱང་རིང་དུ་འགྱུར་རོ་སྟེ། མི་སྲིད་པར་ཐལ། སྙིང་སྟོབས་ལ་སོགས་པའི་ཡོན་ཏན་མེད་པའི་ཕྱིར། ཁྱབ་པ་ཁས་བླངས་ཏེ། རྒྱུ་མེད་ན། འབྲས་བུར་མི་འགྱུར་བའི་ཕྱིར་རོ།། ཀྱང་ནི། ཉེས་པ་གཞན་གསོག་པའོ།། 




གསུམ་པ་ནི། འགྲོ་བ་ཡོན་ཏན་གསུམ་གྱི་བདག་ཉིད་ཡིན་པས་གོས་ལ་སོགས་པ་བདེ་བའི་རང་བཞིན་ཡིན་ནོ།། ཞེ་ན། འང་གི་སྒྲས་ཉེས་པ་གཞན་སྡུད་པ་སྟེ། གོས་དང༌། སོགས་ཀྱི་སྒྲས་ཟས་ལ་སོགས་པ་ཆོས་ཅན། བདེ་བ་དང་། སོགས་ཀྱི་སྒྲས་དུཿཁ་དང་བཏང་སྙོམས་རྣམས་བདག་ཉིད་གཅིག་ཏུ་ཡོད་པ་སྲིད་པ་མིན་པར་ཐལ། སེམས་མེད་པ་སྟེ། བེམ་པོ་ཡིན་པའི་ཕྱིར། ཁྱབ་པ་ཡོད་དེ། བདེ་སོགས་སེམས་ཀྱི་བདག་ཉིད་བེམ་པོ་དང་བདག་གཅིག་པར་འགལ་ལ། སྙིང་སྟོབས་སོགས་ནི། བདེ་སོགས་སུ་བརྗོད་ལ། དེ་དག་ལའང་ཡོན་ཏན་ཡོད་པ་མ་ཡིན་པའི་ཕྱིར་རོ།། གོས་སོགས་བདེ་བའི་རང་བཞིན་མིན་གྱི། འོན་ཀྱང་གོས་ལ་སོགས་པའི་དངོས་པོ་རྣམས་བདེ་སོགས་དེའི་རྒྱུའི་རང་བཞིན་ཡིན་ཏེ། དེ་ལས་བདེ་སོགས་སྐྱེས་པའི་ཕྱིར་རོ།། ཞེ་ན། གོས་ལ་
སོགས་པའི་དངོས་པོ་རྣམས་ཡན་ལག་ཅན་ཡང་མ་ཡིན། རྡུལ་ཕྲ་རབ་ཀྱང་མ་ཡིན། ཡོན་ཏན་གསུམ་གྱི་བདག་ཉིད་ཀྱང་མ་ཡིན་ནོ།། ཞེས་དཔྱད་ཟིན་པ་མ་ཡིན་ནམ་སྟེ། ཡིན་པས་དངོས་པོར་སྣང་བ་རང་བཞིན་མེད་པ་སྒྱུ་མ་ལྟ་བུའོ།། གཞན་ཡང་། གསལ་བ་ཐམས་ཅད་བདེ་སོགས་ཀྱི་རང་བཞིན་ཡིན་ན། གོས་སོགས་ཆོས་ཅན། ཁྱོད་ཀྱི་རྒྱུའང་བདེ་བ་དང༌། སོགས་ཀྱི་སྒྲས་དུཿཁ་དང་བཏང་སྙོམས་ཡིན་པར་ཐལ། གསལ་བ་ཡིན་པའི་ཕྱིར། འདིར་འགྲེལ་ཆེན་ལས། འདི་ལས་ཕྱིན་ཅི་ལོག་ཏུ་བྱུང་སྟེ། འགྱུར་ཉེས་པ་འདྲའོ།། འགྲེལ་པ་གཞན་རྣམས་ལས་འདི་བཞིན་དུ་བྱུང་ངོ༌།། འདོད་ན། བདེ་སོགས་དེ་ལས་སྣམ་བུ་དང་སོགས་ཀྱི་སྒྲས་ཙནྡན་དང་ཕྲེང་བ་ལ་སོགས་པ་འབྱུང་བ་མེད་ཀྱི་དེ་ལས་ཕྱིན་ཅི་ལོག་ཏུ་སྣམ་བུ་དང༌། སོགས་ཀྱི་སྒྲས་ཙནྡན་སོགས་
ལས་བདེ་བ་དང་། སོགས་ཀྱི་སྒྲས་དུཿཁ་སོགས་འབྱུང་བ་མཐོང་བ་ཡིན་ལ། སྣམ་བུ་ལ་སོགས་པ་དེ་མེད་པའི་ཕྱིར་ན། བདེ་བ་དང༌། སོགས་ཀྱི་སྒྲས་དུཿཁ་སོགས་མེད་པས་རྗེས་སུ་འགྲོ་ལྡོག་ངེས་པའི་ཕྱིར་བདེ་སོགས་འབྲས་བུ་ཡིན་ནོ།། 
བཞི་པ་ནི། བདེ་སོགས་ཡོན་ཏན་གསུམ་གྱི་བདག་ཉིད་ཡིན་པས་རྟག་སྟེ། གོས་སོགས་ལས་སྐྱེ་བ་ཡིན་ནོ།། ཞེ་ན། ཡང་གི་སྒྲ་ནི། ཉེས་པ་ལྷག་པ་བརྗོད་པ་སྟེ། བདེ་བ་དང༌། སོགས་ཀྱི་སྒྲས་དུཿཁ་དང་བཏང་སྙོམས་ཆོས་ཅན། རྟག་པའི་རང་བཞིན་ཉིད་དུ་མེད་དེ། དུས་ནམ་ཡང་དེ་དག་རྟག་པར་དམིགས་པ་ཡོད་པ་མ་ཡིན་པའི་ཕྱིར་ཏེ། ཡོན་ཏན་སོགས་མེད་པའི་ཕྱིར་རོ།། ཁྱབ་པ་ཡོད་དེ། བདེ་ངའི་གསལ་བ་ཉིད་ཆོས་ཅན། འཛིན་པར་ཐལ།བདེ་བའི་མྱོང་བ་ཡིན་པར་རྟག་ཏུ་ཅིའི་ཕྱིར་འཛིན་པ་མ་ཡིན་ཏེ། བདེ་བའི་གསལ་བར་རྟག་ཏུ་ཡོད་པ་ཉིད་ཡིན་པའི་ཕྱིར། རྟགས་མ་གྲུབ་སྟེ། བདེ་སོགས་དེ་ཉིད་གསལ་བར་གནས་པར་ལན་གཅིག་གྱུར་ནས་ཕྱིས་མི་དམིགས་པའི་དུས་ན་ཕྲ་མོར་གྱུར་པ་ཡིན་ཏེ། ཉིན་པར་གྱི་སྐར་མ་བཞིན་ཞེ་ན། རྒྱ་དཔེའི་གང་ནི།
གང་གི་ཕྱིར་ཏེ། བདེ་བ་དེ་ཆོས་ཅན། རགས་པ་གསལ་བའི་རང་བཞིན་དུ་ཡོད་པ་དེ་ཉིད་ཕྲ་བ་མི་གསལ་བའི་རང་བཞིན་དུ་ཇི་ལྟར་འགྱུར་བ་ཡིན་ཏེ། མི་འགྱུར་བར་ཐལ། རྟག་པ་གཅིག་པུ་ཡིན་པའི་ཕྱིར། ཁྱབ་པ་ཡོད་དེ། རྟག་ན། འགྱུར་བར་འགལ་ལ།གཅིག་པུ་ཡིན་ན། ཕྲ་རགས་ཀྱི་རང་བཞིན་དུ་མ་འགལ་ལོ།། སྐྱོན་མེད་དེ། ཕྲ་རགས་གཉིས་དུས་གཅིག་ཅར་ཡོད་པ་མ་ཡིན་གྱི། རགས་པ་དོར་ནས་རིམ་གྱིས་ཕྲ་བར་འགྱུར་རོ།། ཞེ་ན། འོ་ན། ཕྲ་རགས་དེ་དག་ཆོས་ཅན། མི་རྟག་པ་ཉིད་དུ་ཐལ། རགས་པ་མངོན་པའི་ངོ་བོ་དོར་ནས་ཕྲ་བ་མི་མངོན་པའི་ངོ་བོར་འགྱུར་བས་སྐྱེ་འཇིག་གི་དབང་དུ་འགྱུར་བའི་ཕྱིར་རོ།། རགས་པ་བརྟན་པ་མ་ཡིན་པ་ཕྲ་བར་སོང་ཡང་རྟག་པར་མི་འགལ་ལོ་ཞེ་ན། ཕྲ་རགས་མི་རྟག་པ་དེ་བཞིན་དུ་དེ་ཉིད་ཉི་ཤུ་རྩ་ལྔའི་མཚན་ཉིད་ཅན་གྱི་དངོས་པོ་ཐམས་ཅད་རྗེས་འགྲོ་མེད་པའི་འཇིག་པའི་མི་རྟག་པ་ཉིད་དུ་རྒྱུ་མཚན་ཅིས་མི་འདོད་དེ་ཁས་བླང་བར་བྱ་སྟེ། རྒྱུ་མཚན་མཚུངས་པའི་ཕྱིར་རོ།། གཞན་ཡང་། བདེ་བ་དེ་རགས་པ་ལས་ཐ་དད་དམ་མི་དད། ཐ་དད་ན། དེ་ལོག་ཀྱང་བདེ་བ་མྱོང་བ་མི་ལྡོག་པར་འགྱུར་རོ།། ཐ་མི་དད་ན། རགས་པ་བདེ་བ་ལས་གཞན་མིན་ཏེ། ཐ་དད་མེད་ན། རགས་པ་བདེ་བ་ཁོ་ན་ཡིན་པས་བདེ་བ་ཆོས་ཅན། མི་རྟག་པ་ཉིད་དུ་གསལ་བ་སྟེ། ངེས་པར་ཐལ། རགས་པ་འགག་པ་ཁྱོད་ཀྱང་འགག་པའི་ཕྱིར།འདོད་ན། བརྟག་པ་གསུམ་ཉམས་སོ།། ལྔ་པ་ལ་མེད་པ་མི་སྐྱེ་བ་དང་། ཡོད་ཀྱང་མ་མཐོང་བ་དགག་པ་དང༌། རང་ལ་མཚུངས་པའི་རྩོད་པ་སྤང་བ་གསུམ་གྱི་དང་པོ་ནི། གལ་ཏེ་གཏན་ནས་ཞིག་ན། བདེ་བ་སླར་སྐྱེ་བར་མི་འགྱུར་ཏེ། གཏན་ནས་མེད་པ་འགའ་ཡང་སྐྱེ་བ་མ་ཡིན་ཏེ། མེད་པའི་ཕྱིར། ནམ་མཁའི་པདྨ་བཞིན། དེས་ན་དངོས་པོ་ཐམས་ཅད་རྒྱུ་ལ་ནུས་པའི་རང་བཞིན་
དུ་ཡོད་དོ།། ཞེས་འདོད་ན། སྔར་མི་གསལ་བའི་གནས་སྐབས་སུ་མཐོང་བའི་གསལ་བ་དེ་མེད་བཞིན་དུ་ཕྱིས་གསལ་བར་སྐྱེ་བར་ནི་ཁྱོད་མི་འདོད་ཀྱང་སྟེ། འདོད་པ་མ་ཡིན་པ་ཡང་ཡོད་པར་སྨྲ་བ་ཁྱོད་ལ་གནས་པ་ཉིད་དེ། གཞན་དུ་ན་ཕྱིས་དམིགས་པ་བཞིན་སྔར་དམིགས་པར་ཐལ་བའི་ཕྱིར་རོ།། གཞན་ཡང་། གལ་ཏེ་རྒྱུ་ལ་འབྲས་བུའི་ངོ་བོ་གནས་ན། ཟན་ཟ་བ་པོ་ཆོས་ཅན། མི་གཙང་བ་ཟ་བར་འགྱུར། མི་གཙང་བའི་རྒྱུ་ཟས་ཟ་བའི་ཕྱིར། གཞན་ཡང་། རས་གོས་དོན་དུ་གཉེར་བ་པོས་རས་ཀྱི་རིན་གྱིས་རས་བལ་གྱི་ས་བོན་ཉོས་ལ་སྟེ། བཟུང་ནས་བགོ་བའི་གོས་སུ་གྱིས་ཤིག། ས་བོན་དེ་རས་ཡུག་གི་ངོ་བོར་ཡོད་པའི་ཕྱིར། ཁ་(བཻ།)ཅིག་རས་ཀྱི་རིན་ཉིད་གྱོན་ཅེས་ཟེར་རོ།། 
གཉིས་པ་ནི། དོན་དམ་པར་རྒྱུ་ལ་འབྲས་བུ་ཡོད་ཀྱང་རྨོངས་པ་སྟེ། མི་ཤེས་པའི་རབ་རིབ་ཀྱིས་མིག་ཉམས་པའི་འཇིག་རྟེན་གྱིས་མ་མཐོང་བ་ཡིན་ནོ།། ཞེ་ན། འཇིག་རྟེན་པས་མ་མཐོང་ཡང་དེ་ཁོ་ན་ཉིད་ཤེས་པའི་གྲངས་ཅན་ལ་རྨོངས་པ་དེ་གནས་པ་མ་ཡིན་པས་(བེེ།)སམ། དེ་ཉིད་ཤེས་པའི་གྲངས་ཅན་དེ་ཡང་གནས་པ་མ་ཡིན་པས་(བེེ།)སམ། དེ་ཉིད་ཤེས་པའི་གྲངས་ཅན་དེ་ཡང་གནས་པ་མ་ཡིན་ནམ་ཤེར། སྟེ། ཡིན་པའི་ཕྱིར། དེས་མཐོང་དགོས་པ་ལས་རྒྱུ་ལས་འབྲས་བུ་ཡོད་པར་མ་མཐོང་སྟེ། འཇིག་རྟེན་དང་ཐ་སྙད་མཐུན་པར་བྱས་པའི་ཕྱིར་རོ།། གཞན་དེ་ཉིད་ཅེས་པ་ནི། དེ་མི་གནས་ཞེས་བསྒྱུར་བའོ།། བཻ་རོ་ཙ་ན་ན་རེ། ཡང་ན་དེ་གནས་ཡིན་ཞེས་ཏེ། གྲངས་ཅན་ལ་ཡང་རས་དེ་ས་བོན་ལ་གནས་པ་ཡིན་པས་དེ་ཉིད་གྱོན་ཅིག་ཅེས་ཟེར་རོ།། ཤེར་ལེའི་འགྲེལ་ཆུང་དུ་གྲངས་ཅན་དེ་ཁོ་ན་ཉིད་ཤེས་པ་ལ་ཡང་རྨོངས་པ་དེ་གནས་པ་ཉིད་དེ་རྒྱུ་འབྲས་རྫས་གཅིག་ཏུ་འཛིན་པའི་ཕྱིར་རོ།། ཟེར་རོ།། འང་ནི། འཇིག་རྟེན་རྨོངས་པར་མ་ཟད་ཅེས་པའོ།། དེ་ཉིད་ཤེས་པར་མ་ཟད། འཇིག་རྟེན་ཏེ། ཐ་སྙད་པའི་སོ་སྐྱེ་ལ་ཡང་རྒྱུ་ལ་འབྲས་བུ་ཡོད་དོ།། ཞེས་ཤེས་པའི་ཤེས་པ་དེ་ཡོད་པས་ཅི་སྟེ་སྟེ། རྒྱུ་གང་གིས་འཇིག་རྟེན་པས་མཐོང་བ་མ་ཡིན་པའི་རྒྱུ་མཚན་བརྗོད་དགོས་སོ།། འཇིག་རྟེན་པས་མཐོང་བ་དེ་ཚད་མ་ཉིད་མིན་ནོ།། ཞེ་ན། འོ་ན། འཇིག་རྟེན་པས་གསལ་བ་སྒྲ་སོགས་མངོན་སུམ་གྱིས་མཐོང་བ་ཆོས་ཅན། བདེན་པར་ཡོད་པ་མ་ཡིན་པར་ཐལ། ཚད་མ་མ་ཡིན་པའི་ཕྱིར། འང་གི་སྒྲས་རྗེས་དཔག་དང་ལུང་གིས་མཐོང་བ་ཡང་བདེན་པ་མ་ཡིན་པར་འགྱུར་རོ།། བཻ་རོ་ཙ་ན་ལྟར་ན། འདོད་དེ། གྲངས་ཅན་གྱི་ཚད་མ་ནི། གྲོལ་བའི་གནས་སྐབས་ན་རང་བཞིན་ནམ་གསལ་བ་ལ་ཐིམ་ནས་སྟོང་པར་རྟོགས་པའོ།། ཞེ་ན། གསལ་བ་མཐོང་བ་ཚད་མ་མ་ཡིན་ན། དེས་གཞལ་བ་གསལ་བའམ་རྫུན་དུ་འགྱུར་བས་གྲངས་ཅན་ལ་སྟོང་ཉིད་འཐད་པ་མ་ཡིན་ནོ།། དགེ་ལྷ་ནི་སྟོང་ཉིད་ལ་སྦྱོར་རོ།། 
གསུམ་པ་ནི། གལ་ཏེ་ཐ་སྙད་པའི་ཚད་མ་ཐམས་ཅད་ཚད་མ་མིན་ན། ཚད་མ་དེས་གཞལ་ཅིང་ཡོངས་སུ་དཔྱད་པའང་རྫུན་པར་མི་འགྱུར་རམ་སྟེ། འགྱུར་བའི་ཕྱིར།དེ་ཉིད་དུ་སྟེ། དོན་དམ་པར་སྒོམ་པ་ནི། འགྲེལ་པས་དངོས་པོ་ལ་བཤད་པས་དངོས་པོ་སྟེ། ཆོས་རྣམས་ཐམས་ཅད་རང་བཞིན་མེད་པའི་སྟོང་པ་ཉིད་ཚད་མས་ངེས་པ་ཡང་མི་འཐད་པར་འགྱུར་ཏེ། གང་གི་ཕྱིར་ཚད་མས་གཞལ་བ་ཐམས་ཅད་རྫུན་པ་ཡིན་པ་དེའི་ཕྱིར་རོ།། བོད་དཔེ་ལྟར་ན། སྟོང་ཉིད་རྫུན་པས་སྒོམ་པར་མི་འཐད་དོ།། ཞེ་ན། རྟོག་པས་བཏགས་པའི་དངོས་པོ་སྟེ། ཆོས་ལ་མ་རེག་སྟེ། རྟོག་པའི་བློས་མ་བཟུང་བར་
དངོས་པོ་དེ་བཀག་པའི་དངོས་མེད་འཛིན་པ་མ་ཡིན་ཏེ། ས་ཕྱོགས་བརྟགས་པས་དེའི་བུམ་མེད་རྟོག་པར་འཇིག་རྟེན་པའི་གྲགས་པས་སོ།། ཧི་སྟེ། གང་གི་ཕྱིར་དངོས་པོ་མ་བཟུང་བས་དེ་བཀག་པའི་དངོས་མེད་མི་འཛིན་པ་དེའི་ཕྱིར་བཏགས་པའི་དངོས་པོ་གང་ཡིན་པ་དེ་རྫུན་པའི་ཕྱིར། དེ་བཀག་པའི་དངོས་མེད་གསལ་བར་ཏེ། ངེས་པར་རྫུན་ཏེ། དངོས་པོ་ཡོད་མེད་བརྟགས་པ་ཡིན་པས་རང་བཞིན་མེད་པ་ཉིད་དུ་གནས་སོ།། དེ་ཉིད་འཇུག་བསྡུ་བའི་ཟུར་གྱིས་བསྟན་པའི་ཕྱིར་དངོས་པོ་ཡོད་མེད་གཉིས་ཀ་རྫུན་ཡིན་པ་དེས་ནི་རྨི་ལམ་དུ་བུ་སྐྱེས་ནས་ཤི་བ་ལ། ངའི་བུ་དེ་མེད་དོ་སྙམ་པའི་རྣམ་རྟོག་ནི། བུ་དེ་ཡོད་པར་ཆགས་པའི་རྣམ་པར་རྟོག་པ་སྐྱེ་བའི་གེགས་ཡིན་ཡང་བུ་མེད་དོ་སྙམ་པའི་རྟོག་པ་དེའང་རྫུན་པ་ཡིན་ཏེ། རྨི་ལམ་གྱི་བུ་མ་སྐྱེས་ཤིང་མ་འགག་པའི་ཕྱིར་རོ།། ཡང་ན་བདེན་པར་འདོད་པའི་བུ་རྨི་ལམ་དུ་ཤི་བ་ལ་སྦྱར་རོ།། དེ་བཞིན་དུ་སད་པའི་གནས་སྐབས་ནའང་ཡོད་མེད་ཀྱི་ཐ་སྙད་ཐམས་ཅད་བཏགས་པ་ཡིན་ནོ།། 
ལྔ་པ་ནི། དེ་ལྟར་རྒྱུ་མེད་དང་། དབང་ཕྱུག་དང༌། རྡུལ་ཕྲན་དང༌། གཙོ་བོ་རྟག་པ་མེད་པ་དེ་དག་ལས་སྐྱེ་བར་འདོད་པའང་རྒྱུ་མེད་པ་ལས་སྐྱེ་བར་འདོད་པ་ཡིན་པས་དེ་རྣམས་བཀག་པས་རྒྱུ་མེད་ལས་མི་སྐྱེའོ།། ཞེས་བྱ་བའི་དོན་བསྒྲུབས་ནས་མཇུག་བསྡུ་བ་ནི། རང་བཞིན་སོགས་ལ་འབྲས་བུ་སྐྱེ་བ་མ་ཡིན་པ་དེ་བས་བཤད་མ་ཐག་པ་དེ་ལྟར་དུ་རྣམ་པར་དཔྱད་པས་འབྲས་བུ་འགའ་ཡང་རྒྱུ་མེད་དེ། རྒྱུ་མ་ཡིན་པ་ལས་སྐྱེས་པ་ཅུང་ཟད་ཀྱང་ཡོད་པ་མ་ཡིན་ནོ།། དེས་མཚོན་ནས་སྐྱེས་བུ་དང་། དུས་ལ་སོགས་པས་ཀྱང་བྱས་པ་མ་ཡིན་ཏེ། དེ་རྣམས་ཀྱང་རྒྱུ་མ་ཡིན་པའི་ཕྱིར་རོ།། 
གཉིས་པ་ནི། དེ་རྣམས་རྒྱུ་མ་ཡིན་ཀྱང་མཐོང་བའི་རྒྱུ་ལས་དོན་དམ་པར་སྐྱེ་བས་རང་བཞིན་མེད་པར་མི་འགྲུབ་བོ།། ཞེ་ན། འབྲས་བུ་རང་དང་གཞན་སོ་སོ་བ་སྟེ་རེ་རེའམ། རང་གཞན་གཉི་ག་འདུས་པའི་རྐྱེན་རྣམས་ལ་སྐྱེ་བའི་ཚུལ་དུ་བདེན་པར་གནས་པ་མ་ཡིན་ཏེ། རེ་ཞིག་རང་ལས་མི་སྐྱེ་སྟེ། རང་མ་སྐྱེས་པ་ན་མེད་ཅིང་། སྐྱེས་ན་གྲུབ་ཟིན་པའི་ཕྱིར་རོ།། གཞན་ལས་མ་ཡིན་ཏེ། སཱ་ལུ་ལས་ཁྲེ་སོགས་ཐམས་ཅད་ནས་ཐམས་ཅད་སྐྱེ་བའི་ཕྱིར་རོ།། གཉི་ག་ལས་ཀྱང་མ་ཡིན་ཏེ། སོ་སོའི་སྐྱོན་འོང་བའི་ཕྱིར་དང་། སོ་སོར་ནུས་པ་མེད་པ་དེ་ཚོགས་ཀྱང་ནུས་པ་མེད་པའི་ཕྱིར་རོ།། དེས་ན་དོན་དམ་པར་མ་སྐྱེས་ཤིང་མ་འགག་པའི་རང་བཞིན་ཡིན་ཡང་ཀུན་རྫོབ་རྟེན་འབྲེལ་སྣང་ཚོད་པོ་ནི། འགོག་པ་མ་ཡིན་ནོ།། 
༢. རྟེན་ཅིང་འབྲེལ་འབྱུང་གི་རྟགས་ཀྱིས་སྐྱེ་འགག་བདེན་པ་དགག་པ།
གཉིས་པ་ལ། དུས་གསུམ་བདེན་མེད་དུ་བསྟན། དེ་ཉིད་གསལ་པོར་བསྟན་པ་གཉིས་ཀྱི་དང་པོ་ནི། དངོས་པོ་མི་རྟག་ཀྱང་གཏན་མེད་དུ་འགྱུར་བ་མ་ཡིན་གྱི། རྒྱུ་རྐྱེན་གྱི་སྟོབས་ཀྱིས་མ་འོངས་པའི་དུས་ལས་ད་ལྟར་བའི་དུས་སུ་འགྱུར་ལ། སླར་ཡང་མི་རྟག་པའི་སྟོབས་ཀྱིས་ད་ལྟར་བ་ལས་འདས་པའི་དུས་སུ་འགྱུར་རོ།། ཞེས་དུས་གསུམ་རྫས་ཡོད་དུ་སྨྲ་བ་རྣམས་ཟེར་རོ།། དངོས་པོ་ནི། ཡུལ་དུས་གཞན་ནམ། གཞན་འདས་པའི་དུས་ལས་འོངས་པ་མ་ཡིན་ཏེ། རྟག་པར་ཐལ་བའི་ཕྱིར་རོ།། ད་ལྟར་བ་ལ་རང་བཞིན་གཅིག་པོ་དེ་ཉིད་ཀྱིས་གནས་པ་མ་ཡིན། ད་ལྟར་བའི་དུས་ལས་འགར་ཡང་འགྲོ་བ་མ་ཡིན་ནོ།། རྨོངས་པས་བདེན་པར་གང་བྱས་པ་སྟེ། བརྟགས་པའི་རྒྱུ་རྐྱེན་གྱིས་བསྐྱེད་པའི་དངོས་པོར་གང་སྣང་བ་འདི་ཆོས་ཅན། དོན་དམ་པར་སྐྱེ་
འགག་བདེན་པ་མེད་དེ། རྒྱུ་རྐྱེན་གྱིས་སྤྲུལ་པའི་རྟེན་འབྲེལ་ཡིན་པའི་ཕྱིར། མིག་འཕྲུལ་མཁན་གྱིས་སྤྲུལ་པའི་སྒྱུ་མའི་གླང་པོ་ཆེ་ལ་སོགས་པ་ལས་དུས་གསུམ་ལས་འདས་ཤིང་རང་བཞིན་མེད་པ་ཉིད་དུ་ཁྱད་ཅི་ཡོད་དེ། ཅུང་ཟད་ཀྱང་མེད་དེ། ཐ་སྙད་གྲུབ་པ་ལས། ཡི་གེ་གཅིག་སྔགས་གང་ཡང་མེད།། ཡི་གེ་མང་པོ་གཞན་ཡང་མེད།། ཡི་གེ་འགག་པ་རྣམས་མིན་ལ།། བརྟེན་ནས་དེ་ནི་མེད་པའང་མིན།། དེ་བཞིན་རང་གི་ཡན་ལག་ལས།། སྒྱུ་མའི་གླང་པོ་དེ་ཡང་སྣང༌།། ཞེས་སོ།། 
གཉིས་པ་ནི་རྒྱུ་རྐྱེན་གྱི་རྗེས་སུ་འགྲོ་ལྡོག་བྱེད་པས་ཁྱད་ཡོད་དོ། མའི་སྒྲས་རྒྱུ་ལ་འབྲས་བུར་བཏགས་ནས་སྒྱུ་མ་མཁན་ནམ། སྒྱུ་མའི་རྒྱུ་བསྟན་ཏེ། དེས་
སྤྲུལ་པའི་རྟ་གླང་སོགས་གང་ཡིན་དང་། འཇིག་རྟེན་ལ་གྲགས་པའི་དངོས་པོའི་རྒྱུ་རྣམས་ཀྱིས་སྤྲུལ་ཅིང་བསྐྱེད་པའི་འབྲས་བུ་གང་དེ། དང་གི་སྒྲ་གཉིས་ནི། ཕན་ཚུན་སྡུད་པའོ།། དེ་གཉིས་ནི། སྐྱེ་བ་ན་གང་ནས་འོང་བར་འགྱུར་ཞིང་འཇིག་པ་ན་གང་དུ་འགྲོ་བ་དང༌། འང་གི་སྒྲས་གནས་པ་ཡང་ཤེས་རབ་ཞིབ་མོས་བརྟག་པར་གྱིས་ཤིག། རྒྱུ་རྐྱེན་ལས་བྱུང་བ་མི་བདེན་པར་འགལ་ལོ།། སྙམ་ན། དངོས་པོ་གང་ཞིག་རྒྱུ་རྐྱེན་གཞན་ཉེ་བར་གནས་ན་དངོས་པོ་དེ་མཐོང་བར་འགྱུར་ལ། རྒྱུ་རྐྱེན་དེ་ཉེ་བར་མེད་ན་དངོས་པོ་དེ་མཐོང་བ་མིན་པ་དེ་བཞིན་ལ་རག་ལས་ནས་འཇུག་པའི་ཕྱིར་མེ་ལོང་ལ་
བྱད་ཀྱི་གཟུགས་བརྙན་སྣང་བ་དེ་མེ་ལོང་དང་བྱད་ཉེ་ན་སྣང་གི། དེ་མེད་ན་མི་སྣང་བ་དང་མཚུངས་པས་བཅོས་བུ་སྟེ། རང་བཞིན་མ་ཡིན་པ་དེ་ལ་བདེན་པ་ཉིད་ཇི་ལྟར་ཡོད་དེ། མེད་དེ། ཇི་སྐད་(འཇིག་རྟེན་ལས་འདས་པར་བསྟོད་པ་ལས།)དུ། གང་དག་རྒྱུ་ལས་བྱུང་བ་རྣམས།། དེ་མེད་པར་ནི་ཡོད་མིན་གང༌།། དེ་རྣམས་གཟུགས་བརྙན་དང་། སྙམ་ན། སྒྱུ་མཚུངས་པར།། བསལ་བར་ཅི་ཡི་ཕྱིར་མི་བཞེད།། ཅེས་དང་། གང་(བློ་གྲོས་རྒྱ་མཚོས་ཞུས་པའི་མདོར།)རྣམས་རྟེན་ཅིང་འབྲེལ་པར་འབྱུང༌།། དེ་རྣམས་རང་བཞིན་ཅུང་ཟད་མེད།། ཅེས་སོ།། 
༣. ཡོད་མེད་སྐྱེ་འགོག་གི་རྟགས་ཀྱིས་སྐྱེ་འགག་བདེན་པ་དགག་པ།
གསུམ་པ་ལ། ཡོད་མེད་སྐྱེ་བ་སྤྱིར་དགག །མེད་སྐྱེ་དགག་པ་རྒྱས་པར་བཤད། དངོས་པོ་འགོག་པར་མི་འགྱུར་བ་བསྟན་པ་དང་གསུམ་གྱི་དང་པོ་ནི། རང་དང་གཞན་དང་གཉིས་ཀའི་བདག་ཉིད་ཀྱི་རྒྱུ་ཆོས་ཅན། དོན་དམ་པར་འབྲས་བུ་སྐྱེད་པར་བདེན་པ་མེད་དེ། དོན་དམ་པར་འབྲས་བུ་ཡོད་མེད་གང་ཡང་མི་སྐྱེད་པའི་ཕྱིར། རྟགས་གྲུབ་སྟེ། འབྲས་བུའི་དངོས་པོ་ཡོད་པར་གྱུར་པ་སྟེ། གྲུབ་ཟིན་པ་ལ་རྒྱུའི་དགོས་པ་ཅི་ཞིག་ཡོད་དེ། འབྲས་བུ་རྫོགས་པར་གྲུབ་ཟིན་པའི་ཕྱིར་རོ།། རྣམ་པ་གཞན་གསལ་བར་བྱེད་པས་འོན་ཏེ་འབྲས་བུ་དེ་ཡོད་པར་མ་ཟད། མེད་པའི་རང་བཞིན་ཡིན་ན་ཡང་རྒྱུ་ཡི་
དགོས་པ་ཅི་ཞིག་ཡོད་དེ། མེད་པ་རྒྱུའི་བསྐྱེད་བྱ་མ་ཡིན་པའི་ཕྱིར། རི་བོང་གི་རྭ་བཞིན་ནོ།། 
གཉིས་པ་ནི། གྲུབ་ཟིན་ལ་རྒྱུ་མི་དགོས་ཀྱང་མེད་པ་ལ་དགོས་སོ།། ཞེ་ན། དངོས་པོ་མེད་པ་ཆོས་ཅན། རྒྱུ་བརྒྱ་དང་སྟོང་ལྟ་ཞོག །བྱེ་བ་ཕྲག་བརྒྱའི་རྒྱུས་ཀྱང་དངོས་པོར་བསྒྱུར་དུ་མེད་པར་ཐལ། དངོས་མེད་ཡིན་པའི་ཕྱིར། ནམ་མཁའ་བཞིན། བསྐྱུར་དུ་མེད་དུ་ཆུག་དངོས་པོའི་རང་བཞིན་དུ་ཡོད་པ་ཡིན་ནོ།། ཞེ་ན། འབྲས་བུ་དེ་ཆོས་ཅན། དངོས་པོ་ཇི་ལྟར་ཡིན་ཏེ། མ་ཡིན་པར་ཐལ། དངོས་པོ་མེད་པའི་གནས་སྐབས་དེ་མ་དོར་བའི་རང་བཞིན་ཡིན་པའི་ཕྱིར་རོ།། མེད་པ་ཉིད་དངོས་པོར་འགྱུར་བ་མ་ཡིན་གྱི། མེད་པ་ལས་ལྡོག་ནས་དངོས་པོར་འགྱུར་རོ།། ཞེ་ན། མེད་པ་ལས་གཞན་མེད་པ་ལས་ལོག་པ་དེ་ཡང་ཆོས་ཅན། དངོས་པོའི་རང་བཞིན་དུ་སྐྱེ་བར་འགྱུར་བ་གང་ཞིག་ཡིན་ཏེ། མ་ཡིན་པར་ཐལ། དངོས་པོར་ཡོད་པའི་ཕྱིར་ཏེ། རྒྱུ་ལ་འབྲས་བུ་ཡོད་པ་
སྐྱེ་བ་སྔར་བཀག་ཟིན་པའི་ཕྱིར་རོ།། དངོས་པོ་མེད་པའི་ཚེ་སྟེ། རྒྱུན་གྱི་དུས་ན་དངོས་པོར་ཡོད་པ་སྲིད་པ་མིན་ཡང་ཕྱིས་དེ་དང་བྲལ་ནས་དངོས་པོར་འགྱུར་རོ།། ཞེ་ན།འབྲས་བུ་ཆོས་ཅན། དངོས་པོ་ཡོད་པར་དུས་ནམ་ཞིག་འགྱུར་ཏེ། མི་འགྱུར་བར་ཐལ། དངོས་པོ་མེད་པས་དེ་དངོས་པོར་གྱུར་པ་ལ་རྟག་ཏུ་གེགས་བྱེད་པའི་ཕྱིར། རྒྱུས་བསྐྱེད་པའི་དངོས་པོས་དངོས་མེད་ཉམས་པར་བྱེད་པའི་ཕྱིར། རྟགས་མ་གྲུབ་བོ།། ཞེ་ན། ནི་སྟེ། གང་གི་ཕྱིར་དངོས་པོ་བསྐྱེད་པར་མ་གྱུར་པར་དངོས་མེད་དང་འབྲལ་བར་མི་འགྱུར་རོ།། དངོས་མེད་དང་མ་བྲལ་བ་ཉིད་དུ་དངོས་པོར་འགྱུར་རོ།། ཞེ་ན། ཡང་ནི། གང་གི་ཕྱིར་ཏེ། དངོས་མེད་དང་མ་བྲལ་ན། དེ་ལ་དངོས་པོ་ཡོད་པའི་སྐབས་མི་སྲིད་པར་ཐལ་ཏེ། དངོས་པོ་མེད་པའི་ཕྱིར་རོ།། ཡོད་པའི་རྒྱུས་མེད་པ་ཟློག་གོ། ཞེ་ན། དེ་མི་འཐད་དེ། མེད་པ་ལ་རྒྱུའི་བྱ་བ་མི་འཐད་པའི་ཕྱིར་རོ།། དེ་ལྟར་འབྲས་བུ་ཡོད་མེད་སྐྱེ་བ་གང་ཡང་བཀག་པས་གཉི་ག་ཡིན་མིན་གྱི་ཕུང་གསུམ་ཡང་བཀག་པར་བལྟའོ།། དེ་སྐད་སྟོད་ཉིད་བདུན་ཅུ་པར། དུ། ཡོད་པ་ཡོད་ཕྱིར་སྐྱེ་མ་ཡིན།། མེད་པ་མེད་ཕྱིར་སྐྱེ་མ་ཡིན།། ཆོས་མི་མཐུན་ཕྱིར་ཡོད་མེད་མིན།། སྐྱེ་བ་མེད་ཕྱིར་གནས་འགག་མེད།། ཅེས་སོ།། 
གསུམ་པ་ནི། རིགས་པ་དེ་རྣམས་ཀྱིས་སྐྱེ་བ་དོན་དམ་པར་བཀག་ནས། ད་འཇིག་པ་དོན་དམ་པར་འགོག་པ་ནི། འང་གི་སྒྲས་སྔ་མ་ལ་ལྟོས་པ་སྟེ། དངོས་མེད་དངོས་པོར་མི་འགྱུར་བ་དེ་བཞིན་དུ་དངོས་པོའང་མེད་པར་འགྱུར་བ་མ་ཡིན་ཏེ། ཅིའི་ཕྱིར་ན། དངོས་པོ་གཅིག་ཆོས་ཅན། རང་བཞིན་གཉིས་སུ་ཐལ་བར་འགྱུར། དངོས་པོ་དང་དངོས་པོ་མེད་པའི་རང་བཞིན་དུ་འགྱུར་བའི་ཕྱིར་རོ།། 
གསུམ་པ་ནི། སྔར་བརྗོད་པའི་རིམ་པ་སྐྱེ་འགག་མེད་པ་དེ་ལྟར་ན། འང་སྟེ། གང་གི་ཕྱིར་འགག་པ་སྟེ། འཇིག་པ་ཡོད་པ་མིན་ཞིང་དངོས་པོའང་ཡོད་པ་
མིན་ཏེ། འང་ནི་སྡུད་པའོ།། ཐམས་ཅད་ཚེ་སྟེ། ཐམས་ཅད་ཀྱི་དུས་ན་གནས་པའི་ཆོས་ཉིད་ཡིན་པ་དེའི་ཕྱིར་འགྲོ་བ་རིས་དྲུག་པོ་འདི་དག་ཐམས་ཅད་ནི། དོན་དམ་པར་ན་རྟག་ཏུ་མ་སྐྱེས་སོ།། མ་བྱུང༌། མ་འགག་སྟེ། མ་ཞིག་པ་ཡིན་པའི་ཕྱིར་རང་བཞིན་མེད་པའོ།། འོ་ན་ཀུན་རྫོབ་ཀྱི་བདེན་པ་མེད་པར་འགྱུར་རོ།། ཞེ་ན། འགྲོ་བ་སྟེ། བརྟན་གཡོའི་འཇིག་རྟེན་སྣ་ཚོགས་པ་དོན་དམ་པར་གདོད་མ་ནས་ཞི་བ་ཡིན་ཡང་། རྨི་ལམ་ན་མེད་བཞིན་དུ་སྣ་ཚོགས་མྱོང་བ་ལྟ་བུར་ཀུན་རྫོབ་རྨོངས་པའི་དབང་གིས་དཔེར་ན། དམྱལ་སོགས་ཀྱི་འགྲོ་བ་ཡོད་པར་འཐད་ཀྱི། དེ་ཁོ་ན་ཉིད་དུ་མ་ཡིན་ཏེ། ཅིའི་ཕྱིར་ན།
ཆོས་ཐམས་ཅད་རང་བཞིན་མེད་པ་ཉིད་ཀྱིས་རྣམ་པར་དཔྱད་ཅིང་བརྟགས་ན་ཆུ་ཤིང་བཞིན་དུ་སྟེ། ཆུ་ཤིང་ལ་སྙིང་པོ་མེད་པ་དང་མཚུངས་པར་འགྲོ་བ་རྣམས་ལ་བདེན་པའི་སྙིང་པོ་མེད་དོ།། དོན་དམ་པར་ཆོས་ཐམས་ཅད་སྐྱེ་འགག་མེད་པ་དེའི་ཕྱིར་སྒྲིབ་གཉིས་སྤངས་པས་གྲོལ་བའི་མྱ་ངན་ལས་འདས་པ་དང་། ཉོན་མོངས་ཀྱི་འཆིང་བ་ལས་མ་གྲོལ་བས་མྱ་ངན་ལས་མ་འདས་པ་སྟེ། འང་ནི་སྡུད་པའོ།། དེ་གཉིས་ཀ་ཡང་དངོས་པོ་ལ་སྟེ། དེ་ཁོ་ན་ཉིད་དུ་ན། རང་བཞིན་མེད་པ་ཉིད་དུ་ཁྱད་པར་མེད་ཅིང་། ཀུན་རྫོབ་ཏུ་ནི། ཁྱད་ཡོད་པར་ཡང་ཡང་བཤད་དོ།། ཇི་སྐད་(འགྲེལ་པར།)དུ། སངས་རྒྱས་རྣམས་དང་སེམས་ཅན་ཁམས།། དོན་གྱིས་དེ་དང་ཐ་དད་མེད།། བདག་ཉིད་དང་ནི་གཞན་རྣམས་ཀྱང༌།། དེ་དང་མཉམ་པར་ཁྱོད་བཞེད་ལགས།། ཞེས་སོ།། 
༣. སྟོང་ཉིད་མ་ཤེས་པར་བདེན་པར་ཞེན་པའི་རྒྱུས་སྡུག་བསྔལ་བ་སྙིང་རྗེ་སྒོམ་པ།
བཞི་པ་ལ། འདི་མན་ཆད་རྔོག་ཆེན་པོས་སྟོང་ཉིད་སྐོམ་པ་ལ་འཇུག་པ་ལ་འཆད། བླ་མ་དག །ཤེས་རབ་ཐོབ་པའི་བྱ་བ་རང་སྟོང་ཉིད་སྒོམ་པ་དང་། གཞན་ལ་སྙིང་རྗེ་སྒོམ་པ་གཉིས་ལ་འཆད་དེ། བདག་འདྲས་ཡོངས་སུ་གཟུང་བར་གྱིས།། ཞེས་གཞན་ལ་གདམས་པའི་ཚིག་ཏུ་སྣང་བའི་ཕྱིར་དང་། འགྲེལ་ཆེན་ལས། འདི་ཐམས་ཅད་ཀྱང་ཤེས་རབ་སྐྱེད་པའི་ཐབས་སུ་བཤད་པ་དང་ཅུང་མི་མཐུན་ནོ།། སྤྱོད་འཇུག་ལེ་དགུ་མའི་འགྲེལ་པར་ཚིགས་བཅད་ཕྱེད་དང་བཞི་སྟོང་ཉིད་བརྟགས་པའི་ཕན་ཡོན། དེ་མན་ཆད་མངོན་ཞེན་གྱི་གཉེན་པོར་གྲོལ་བའི་ཐབས་བསྟན་པར་འཆད་མོད་ཀྱི། འགྲེལ་ཆེན་དང་བི་བྷཱུ་ཏིས། བྱིས་པ་དེ་ཁོ་ན་ཉིད་ཡོངས་སུ་མ་ཤེས་པས་བདེན་པར་སྒྲོ་བཏགས་ནས་ཞེན་པས་རང་གིས་རང་དུཿཁ་བར་བྱེད་པ་ལ་སྙིང་རྗེས་དེ་དག་གིས་དུཿཁ་ཞི་བའི་ཕྱིར་སྨོན་ལམ་འདེབས་པར་བཤད་པས། དེའི་ལུགས་སུ་བཤད་ན། སྟོང་ཉིད་ལ་ཆགས་སྡང་གི་ཡུལ་གང་ཡང་མ་གྲུབ་པར་བསྟན། དེ་མ་རྟོགས་པར་ཞེན་པའི་དབང་གིས་དུཿ་ཁ་བར་གྱུར་པར་བསྟན། སྙིང་རྗེས་དུཿཁ་ཞི་བའི་ཆེད་དུ་སྨོན་པ་དང་གསུམ་གྱི་དང་པོ་ནི། སྔར་བཤད་པའི་རིམ་པ་དེ་ལྟར་དངོས་པོ་རྣམས་རང་བཞིན་པའི་སྟོང་པ་ཡིན་པ་ལ་འཇིག་རྟེན་གྱི་ཆོས་བརྒྱད་ལས་རྙེད་པ་ཐོབ་པ་ཅི་ཡོད། རྙེད་པ་གཞན་ལ་ཤོར་བའམ་འཕྲོག་པས་ཁྲོ་བའི་རྒྱུ་ཅི་ཡོད། གང་ཟག་གང་གིས་རིམ་གྲོ་སྟེ། མཆོད་པའམ་བསྟོད་པ་བྱས་པ་དང༌། འམ་ནི་གཉི་ག་སྡུད་པའོ།། ཡོངས་སུ་བརྙས་པ་སྟེ། སྨད་པའམ་གནོད་པ་བྱས་པ་ཅི་ཞིག་ཡོད། བདེ་བའམ་དུཿཁ་རྒྱུ་གང་ལས་འབྱུང་བ་ཡིན། འམ་གྱི་སྒྲ་གཉིས་ནི། གཉི་ག་ཕན་ཚུན་བསྡུ་བའོ།། སྙན་པར་གྲགས་མ་གྲགས་སམ། ཡང་ན་འདོད་མི་འདོད་ཀྱི་དོན་ཐོབ་པ་དང་སྤང་བའི་དོན་དུ་འབད་པ་བྱེད་པའི་དགའ་རྒྱུ་ཅི་ཞིག་ཡོད། དེ་ལས་ལྡོག་པ་ལ་མི་དགའ་རྒྱུ་ཅི་ཞིག་ཡོད་དེ། དེ་ཐམས་ཅད་ཅུང་ཟད་ཀྱང་མེད་དེ། རང་བཞིན་སྟོང་པའི་ཕྱིར་རོ།། དེ་ལྟར་འཇིག་རྟེན་གྱི་ཆོས་བརྒྱད་ལ་དགའ་མི་དགའང་སྲེད་པ་ལས་བྱུང་བས་དེ་ཉིད་དུ་སྟེ། རང་བཞིན་གྱིས་ཡོངས་སུ་བཙལ་བར་བྱས་ན། སྐྱེ་བོ་གང་ཞིག་རྙེད་སོགས་ཀྱི་དོན་དུ་སྲེད་པར་བྱེད་ཅིང་ཞེན་ཡུལ་གང་ལ་སྲེད་པར་བྱ་སྟེ། སྲེད་པར་བྱ་བྱེད་ཅུང་ཟད་ཀྱང་མེད་པའི་ཕྱིར། དེ་རྣམས་ལ་སྲེད་པ་མི་རིགས་ཀྱང་གསོན་པ་ལ་སྲེད་དོ།། ཞེ་ན། དོན་དམ་པར་རྣམ་པར་དཔྱད་ན། སེམས་ཅན་གསོན་པའི་འཇིག་རྟེན་འདི་གང་ཞིག་ཡིན་ཏེ། མེད་དོ།། དེ་མེད་ནའང་ཕྱི་མའི་ལུས་དང་གཉེན་བཤེས་སོགས་ལ་སྲེད་དོ་སྙམ་ན། གསོན་པ་མ་གྲུབ་པས་གང་ཞིག་འདིར་གསོན་པའི་འཇིག་རྟེན་འཆི་བ་སྟེ། སྲོག་འཆད་པར་འགྱུར་བ་ཡོད་དེ། མེད་ལ། དེ་མེད་པས་སྐྱེ་བ་ཕྱི་མར་འབྱུང་བ་སྟེ། སྐྱེ་བར་འགྱུར་བ་གང་ཞིག་ཡིན། སྔར་བྱུང་བ་སྟེ། སྐྱེས་པར་གྱུར་པའང་གང་ཞིག་ཡིན་ཏེ། ཐམས་ཅད་བཏགས་པ་ཙམ་ཡིན་གྱི། དེ་ཁོ་ནར་མེད་དོ།། སྡུག་པའི་གཉེན་གང་ཞིག་ཡིན། མཛའ་བའི་བཤེས་ཀྱང་གང་ཞིག་ཡིན་ཏེ། དེ་རྣམས་དེ་ཁོ་ནར་ཅུང་ཟད་ཀྱང་མེད་པ་ལ་བདེན་པར་ཞེན་པས་མི་དགེ་བ་གསོག་ཅིང་སྲིད་པར་འཁྱམས་པའི་ཕྱིར། སྔར་བརྗོད་པ་་རྣམས་དང༌། མ་བརྗོད་པ་གཞན་ཐམས་ཅད་ཀྱང་དེ་ཁོ་ནར་སྟོང་པ་ཉིད་ཡིན་པའི་ཕྱིར་ནམ་མཁའ་དང་འདྲ་བར་དེ་ཁོ་ན་ཉིད་མཐོང་བའི་རྣལ་འབྱོར་པའི་ཡེ་ཤེས་ལ་སྣང་བའི་ཕྱིར། ཞི་བ་ལྷ་བདག་དང་འདྲ་བའི་གང་ཟག་གཞན་གྱིས་ཀྱང་དེ་ཁོ་ནའི་དོན་ཡོངས་སུ་གཟུང་བར་གྱིས་ཤིག །
གཉིས་པ་ལ། ལོག་པར་ཞེན་པས་ཚེ་འདིར་ཚོགས་ཀྱིས་འཚོ། ཕྱི་མར་ངན་སོང་དུ་ལྷུང༌། སྡུག་བསྔལ་བརྒྱུད་མར་འཇུག་པ་དང་གསུམ་གྱི་དང་པོ་ནི། དེ་ལྟར་རང་བཞིན་སྟོང་པ་ཉིད་དུ་མ་ཤེས་པར་བདེན་པར་མངོན་པར་ཞེན་ནས་བདག་ཉིད་བདེ་བར་འདོད་པ་རྣམས་ནི། འཐབ་པའི་རྒྱུ་རྫུན་པའི་རྙེད་བཀུར་སོགས་དང་བྲལ་བས་རབ་ཏུ་འཁྲུག་པར་བྱེད། སྤྲོ་བའི་རྒྱུ་རྙེད་བཀུར་སོགས་བྱུང་བས་དགའ་བར་བྱེད་ཀྱི། དེ་ཁོ་ན་ཉིད་རིག་པ་རྣམས་ནི་མ་ཡིན་ནོ།། དེ་བཞིན་དུ་དེ་ཁོ་ན་ཉིད་མ་རིག་པས་སྡུག་པ་དང་བྲལ་བའི་མྱ་ངན་དང་། དོན་གྲུབ་པའི་དོན་དུ་འབད་རྩོལ་གྱིས་ངལ་བ་དང་། རྙེད་བཀུར་སོགས་དང་བྲལ་ན་རྩོད་པའམ་མི་དགའ་བ་དང༌།ཕན་ཚུན་རྐང་ལག་སོགས་གཅོད་པ་དང་། ལུས་ལ་མཚོན་གྱིས་འབིགས་པ་དང༌། སྡིག་པ་མི་དགེ་བའི་ལས་རྣམས་ཀྱིས་ཚེགས་ཏེ། དཀའ་བ་ཆེན་པོས་ཐོབ་པའི་ཟས་གོས་ལ་སོགས་པས་འཚོ་བར་བྱེད་དོ།། 
གཉིས་པ་ནི། དེ་ལྟར་འཚོ་བའི་ཆེད་དུ་སྡིག་བྱས་པས་ཤི་ནས་ངན་སོང་གསུམ་དུ་དུཿཁ་སྟེ། གནོད་པ་དུས་ཡུན་རིང་ལ་བཟོད་པར་མི་ནུས་པའི་མི་བཟད་པ་རྣམས་སུ་ལྷུང་ངོ༌།། འང་གི་སྒྲ་ནི། བཤད་པ་སྡུད་པའམ་རིམ་པ་བཞིན་དུ་སྦྱར་བའོ།། ལན་གཅིག་ལྷུང་ཡང་ལས་ཟད་ནས་བདེ་འགྲོར་སྐྱེའོ།། ཞེ་ན། དགེ་བའི་མཐུས་བདེ་འགྲོར་ཏེ། མཛེས་པའི་ལྷ་མིའི་འགྲོ་བར་ཡང་དང་ཡང་དུ་འོངས་ཏེ། བདེ་བ་མང་པོ་ལོངས་སྤྱད་སྤྱད་ནས་ཡང་ངན་སོང་དུ་ལྟུང་ངོ༌།། 
གསུམ་པ་ལ། དེ་ཉིད་མ་རྟོགས་བར་དུ་དུཿཁ་མི་འཛད་པ་མདོར་བསྟན། དུཿ་ཁའི་རྒྱུ་མང་ཞིང་གཉེན་པོ་རྙེད་དཀའ་བས་དུཿཁ་བརྒྱུད་མར་འཇུག་ཚུལ་རྒྱས་པར་བཤད་པ་གཉིས་ཀྱི་དང་པོ་ནི། བདེ་འགྲོར་སྐྱེས་ནས་ཀྱང་ངན་སོང་དུ་འགྲོ་བ་ཅི་ཞེ་ན། སྲིད་པ་ཁམས་གསུམ་འཁོར་བ་ན་ནི་ཡ་ང་བར་ལྟུང་བའི་གཡང་ས་ཤིན་དུ་མང་ལ། སྲིད་པའམ་གཡང་ས་དེར་ནི། དེ་ཁོ་ན་ཉིད་རྟོགས་པ་མིན་པ་རྨོངས་པས་བསླུས་པ་འདི་འདྲ་བ་སྒྱུ་མ་ལ་བདེན་པར་ཞེན་པ་ལྟར་རྨོངས་པར་གྱུར་ཅིང་། དེར་ཡང་ཕན་ཚུན་འགལ་བ་ཡོད་ལྟ་མེད་ལྟ་སོགས་ཀྱི་ལོག་རྟོག་འབྱུང་བས་ན། སྲིད་པ་འཁོར་བ་ན་མུ་བཞི་དང་
བྲལ་བའི་དེ་ཉིད་འདི་འདྲ་བ་རྟོགས་པ་མེད་དོ།། དེར་ཡང་དེ་དང་འདྲ་བའི་དུཿཁ་གཞན་གྱིས་དཔེར་བརྗོད་མི་ནུས་པས་དཔེ་མེད། བཟོད་པར་དཀའ་བས་མི་བཟོད་པའི་དུཿཁ་ཤིན་ཏུ་དྲག་པའི་ཕྱིར་ཐེག་ཆེན་མ་གཏོགས་པས་ཐར་མི་ནུས་པའི་ཕྱིར་རྒྱ་མཚོ། དུས་ཆད་པ་མེད་པས་རྣམ་སྨིན་མཐའ་ལས་འདས་པའོ།། 
གཉིས་པ་ནི། དེ་ལྟ་ནའང་དགེ་ཕྱོགས་ལ་འབད་པས་དུས་རིང་པོ་ནས་བདེ་བ་ཐོབ་བོ།། སྙམ་ན། འཁོར་བ་དེར་ནི་དེ་ལྟ་བུའི་གཟུགས་ཀྱིས་ཞུགས་པ་ན། གཟུགས་སྟོབས་ཆུང་བའམ། ཉམ་(དགེ།)ཆུང་བའམ། གཟི་བརྗིད་ཆུང་བའམ། ཡང་ན་བརྩོན་འགྲུས་ཆུང་ཞིང་དེར་ནི་ཚེ་ཡང་ཐུང་བ་ཉིད་དང་། དེར་ཡང་གསོན་པའི་བྱེད་པ་ཁྲུས་དང་། བསྐུ་བྱུག་སོགས་དང་། ནད་མེད་ཀྱི་བྱེད་པ་ནད་ཞི་བའི་དོན་དུ་དགེ་བ་མི་བྱེད་པར་སྨན་ཁ་བ་དང་། ཚ་བ་ལ་སོགས་པ་ཟ་བ་དང་། བཀྲེས་པ་སྟེ།ལྟོག་པ་དང༌། འབྱུང་བ་འཁྲུགས་པས་ན་བ་དང་། ལམ་གྱིས་དུབ་པ་སོགས་ཀྱིས་ངལ་བ་དང་། གཉིད་ལོག་པའམ་རྨི་ལམ་དང། རྒོད་པ་དང་། རབ་ཏུ་རྒོད་པ་དང་། རྣམ་པར་འཚེ་བ་སོགས་སམ། ཕྱི་ནང་གི་འཚེ་བ་དང་། དེ་བཞིན་དུ་ནི་སྔར་བརྗོད་པའི་རིམ་པ་འབའ་ཞིག་གིས་མ་ཡིན་གྱི། འདིས་ཀྱང་བྱིས་པ་སོ་སོའི་སྐྱེ་བོ་དང་འགྲོགས་པས་བདག་བསྟོད་གཞན་སྨོད་ལ་སོགས་པ་དོན་མེད་ཀྱི་བྱ་བ་མང་པོས་ཚེ་འདིར་དགེ་བ་མ་བྱས་པས་དོན་ཏེ་འབྲས་བུ་མེད་པ་ཉིད་དུ་དམ་པ་མ་ཡིན་པའི་བྱ་བ་ལ་བཞུགས་པས་མྱུར་དུ་འདའ་ཞིང་ཟད་པར་འགྱུར་རོ།། རྐང་པ་འདི་གསོན་དང་སོགས་རེ་རེ་ལ་སྦྱར་རོ།། ད་ལྟའང་བླང་དོར་ཤེས་པའམ་རྣམ་གཡེང་(དགེ།)གིས་དབེན་པའམ། ཆགས་(བི།)པ་དང་བྲལ་བའི་རྣམ་དཔྱོད་ཤིན་ཏུ་རྙེད་པར་དཀའ་སྟེ། དེ་ལ་མཉམ་གཞག་དགོས་ལ། དེར་ཡང་མཉམ་གཞག་གི་འགལ་རྐྱེན་ཡོངས་སུ་འདྲིས་པའི་རྒོད་པ་རྣམ་གཡེང་གོམས་
པ་ནི། ལྡོག་པ་སྟེ། ཞི་བར་བྱེད་པའི་ཐབས་ནི། འགྲོ་བ་དར་ག་ལ་ཡོད་དེ། མེད་དོ།། དེར་ཡང་དོན་མེད་ཀྱི་བྱ་བ་བྱེད་མཁན་རྣམས་བརྒྱ་ལ་དགེ་བའི་ཕྱོགས་ལ་རྟོག་ནའང་ངན་སོང་ཆེན་པོ་སྟེ། མནར་མེད་ལ་སོགས་པའི་དམྱལ་བར་ལྟུང་བའི་ཕྱིར་འདོད་ཁམས་ཀྱི་དབང་ཕྱུག་ལྟའི་བུའི་བདུད་དམ། ཉོན་མོངས་པའི་བདུད་བརྩོན་པར་བྱེད་དོ།། དེ་ལྟའང་བདེན་པ་དང༌། དཀོན་མཆོག་སོགས་ལ་དད་པའི་དབང་གིས་དགེ་བ་སྐྱེའོ།། ཞེ་ན། གནས་སྐབས་དེར་ནི་ཡང་དག་པའི་ལྟ་བའི་མི་མཐུན་ཕྱོགས་ལོག་པའི་ལམ་རྒྱང་པན་དང་དཔྱོད་པ་པ་ལ་སོགས་པས་བསྟན་པ་མང་ཞིང་ཡང་དག་པའི་ལམ་
ལ་ལམ་ཡིན་ནམ་མིན་སྙམ་པའི་ཐེ་ཚོམ་ལས་ཀྱང་རྒྱལ་བར་དཀའ་སྟེ། སྤང་དཀའ་ཞིང་། དེ་ནས་ཤི་ནས་སླར་ཡང་མི་ཁོམ་པ་བརྒྱད་སྤངས་པའི་དལ་བ་རྙེད་པར་དཀའ་ཞིང་། བརྒྱ་ལ་མི་ཙམ་ཞིག་ཏུ་སྐྱེས་ཀྱང་སངས་རྒྱས་འབྱུང་བ་ཤིན་ཏུ་རྙེད་པར་དཀའ། དེ་རྙེད་ཀྱང་ཆགས་སོགས་ཉོན་མོངས་པ་རྒྱུན་མ་མ་ཆད་པར་འབབ་པའི་ཆུ་བོ་ནི་སྤང་དཀའ་སྟེ། དུཿ་ཁ་བས་ཀྱང་སྤང་མི་ནུས་པའི་ཕྱིར་རོ།། ཡང་གི་སྒྲ་རྣམས་ནི། སྔ་མ་སྔ་མར་མ་ཟད་ཅེས་པའོ།། རྒྱ་དཔེར་ཅེས་པའི་སྐད་དོད་འབྱུང་སྟེ། དེ་ནི་གཏན་ཚིགས་ཏེ། རྒྱུ་མཚན་སྔ་མ་དེ་རྣམས་ཀྱི་ཕྱིར་ཨ་མ་ནི། ཤིན་ཏུ་སྐྱོ་བ་སྟེ། དུཿཁ་གཅིག་ནས་གཅིག་ཏུ་བརྒྱུད་པར་འགྱུར་ཏེ། གཅིག་ནས་ཐར་ཀྱང་གཅིག་ཏུ་ལྟུང་བའི་ཕྱིར་རོ།། གསུམ་པ་ལ། དུཿ་ཁ་ལ་དུཿཁར་མ་ཤེས་པས་སྙིང་རྗེ་བར་འོས། དེ་ཉིད་དཔེ་ཡིས་སྒྲུབ། དུཿཁ་སེལ་བར་སྨོན་པ་གསུམ་གྱི་དང་པོ་ནི། སྔར་བརྗོད་པའི་རིམ་པ་དེ་ལྟར་ཤིན་ཏུ་སྡུག་པར་གནས་པ་སྟེ། དུཿ་ཁ་ཡང༌། ཡང་ནི། དུཿཁ་ཆུང་ངུར་མ་ཟད་ཅེས་པའོ།། རང་ཤིན་ཏུ་སྡུག་པར་གནས་ཀྱང་མ་རིག་པའི་ལོང་ཏོག་གིས་བཀབ་ནས་མི་མཐོང་བའི་སེམས་ཅན་གང་ཡིན་པ་དུཿཁའི་ཆུ་བོ་སྐྱེ་རྒ་ན་འཆིའི་དབའ་རླབས་འཁྲུགས་པར་གནས་ཤིང་འཇུག་པ་ཕན་གནོད་མི་ཤེས་པ་འདི་དག། ཀྱི་ཧུད་དང་། རྒྱ་དཔེ་ལ་སྡུག་ཅེས་པ་ནི། སྐྱོ་བ་ལ་སྡུད་པའི་ཚིག་ཡིན་ལ་ཤིན་ཏུ་མྱ་ངན་བྱ་བར་འོས་སོ།། 
གཉིས་པ་ནི། དཔེར་ན། བློ་ཉམས་པའམ་རྒོད་པ་འགའ་ཞིག་སྐད་ཅིག་སོ་སོའམ་ཡང་ནས་ཡང་དུ་ཁྲུས་བྱས་ཏེ་གྲང་བས་ཉེན་ནས་ཡང་དང་ཡང་དུ་མེར་འཇུག་པ་དེ་ལྟར་རང་ཉིད་ཚ་གྲང་སོགས་ཀྱི་དུཿ༔ཁའི་མེ་འབར་བས་ཤིན་ཏུ་དུཿཁ་བར་གནས་ཀྱང་བདག་ཉིད་བདེ་བར་རློམ་པ་བཞིན་གནས་ཏེ། རྔ་མོ་ཚེར་མ་ཟ་བ་ལ་བདེ་བར་སེམས་པ་བཞིན་ནོ།། སྔར་བརྗོད་པའི་རིམ་པ་དེ་ལྟར་རྒ་ཤིས་འཇོམས་བཞིན་དུ་བག་མེད་པས་མ་རིག་སྟེ། རྒ་བ་དང་འཆི་བ་མེད་པ་བཞིན་དུ། རོལ་པ་སྟེ། སྒེག་པའམ་ལོངས་པའི་སྤྱོད་པས་གནས་པ་རྣམས་ལ་བཅོས་སུ་མེད་ཅིང་སྤང་དུ་མེད་པར་དང་པོ་ཉིད་དུ་
འཆི་བདག་གིས་བསད་པར་བྱས་ནས་དེའི་འོག་ཏུ་ངན་སོང་གསུམ་དུ་ལྟུང་བ་དུཿཁ་མི་བཟད་པ་འོང་བར་འགྱུར་རོ།། འགྲེལ་པར། རྒུད་པ་མི་བཟད་འབྱུང་བར་འགྱུར།། ཞེས་ཏེ། དུཿཁའི་རྒྱུ་ན་རྒ་སོགས་ཀྱིས་རྒད་པར་བྱས་པའོ།། དེས་ན་འཇིགས་པ་འདི་དག་སྤང་བའི་དོན་དུ་དགེ་བ་ཤེས་རབ་ཀྱིས་དག་པར་བྱས་པ་ལ་འབད་པར་བྱ་སྟེ། འགྲེལ་ཆུང་ནས་འདི་དག་གིས་སྙིང་རྗེའི་ཆ་བསྟན་པར་བཤད་དོ།། 
གསུམ་པ་ལ། མངོན་མཐོ་དང་། ངེས་ལེགས་ཕུན་སུམ་ཚོགས་པར་སྨོན་པ་
གཉིས་ཀྱི་དང་པོ་ནི། བཤད་མ་ཐག་པ་དེ་ལྟར་དུཿཁ་ཉིད་མེ་སྟེ། དེས་གདུངས་པའི་སེམས་ཅན་རྣམས་ལ་བསོད་ནམས་ཉིད་དུཿཁས་གདུངས་པ་ལ་ཞི་བདེའི་ཡོ་བྱད་བསིལ་བའི་ཆར་འབེབས་པས་སྤྲིན་ཏེ། དེ་ལས་ལེགས་པར་བྱུང་བའི་བདག་ཉིད་ཀྱིས་བསགས་བའི་བདེ་བ་སྒྲུབ་པར་བྱེད་པའི་ཡོ་བྱད། ཟས་གོས། རྒྱན། བྱུག་པ། མལ་སྟན་ལ་སོགས་ཀྱིས་གཞན་གྱི་དུཿཁའི་མེ་ཞི་ངར་བྱེད་པར་བདག་དུས་ནམ་ཞིག་འགྱུར་ཞིག་གུ་ཞེས་སྨོན་ནོ།། 
གཉིས་པ་ནི། དུས་ནམ་ཞིག་དམིགས་པས་ཕུང་བར་གྱུར་པ་ནི། རྒྱ་དཔེ་དང་འགྲེལ་པར་དམིགས་ལྟ་ཅན་རྣམས་ལ་ཞེས་འབྱུང་སྟེ། དངོས་པོ་ལ་བདེན་པར་དམིགས་ཤིང་ཞེན་པའི་ལྟ་བ་ཅན་རྣམས་ཆོས་ཐམས་ཅད་རང་བཞིན་མེད་པའི་སྟོང་པ་ཉིད་ནི། དོན་དམ་པར་བསྟན་མི་ནུས་ཀྱང་ཐ་སྙད་ཀུན་རྫོབ་ཏུ་ཕྱིན་ཅི་མ་ལོག་པར་སྟོན་པར་འགྱུར་ཞིག་གུ་ཞེས་ངེས་ལེགས་ཀྱི་རྒྱུ་ཡེ་ཤེས་ཀྱི་ཚོགས་ཀྱི་རྒྱུ་བསྟན་ནས། བསོད་ནམས་ཀྱི་ཚོགས་ཀྱི་རྒྱུ་བསྟན་པ་ནི། དུས་ནམ་ཞིག་དམིགས་པའི་ལྟ་བ་ཅན་རྣམས་ལ་རྣམ་པ་སྦྱིན་པ་དང་། གཏོང་བ་དང་། ལེན་པ་ལ་སོགས་པ་འཁོར་གསུམ་དམིགས་པ་མེད་པའི་ཚུལ་གྱིས་བརྙས་པ་དང་བཅས་བཞིན་པ་མ་ཡིན་པར་གུས་པ་ཆེན་པོས་སྦྱིན་པ་ལ་སོགས་པ་བསོད་ནམས་ཀྱི་ཚོགས་ཏེ། ཕུང་པོ་སྟོན་པར་འགྱུར་ཞིག་གུ་ཞེས་སྨོན་ཏེ། ཚོགས་གཉིས་ཀྱིས་སངས་རྒྱས་ཉིད་ངའགྲུབ་བོ།། རྒྱ་དཔེ་དང་འགྲེལ་པར། ཀུན་རྫོབ་དམིགས་པ་མེད་ཚུལ་གྱིས།། ཞེས་འབྱུང་བའི་དོན་ནོ།། དེ་ལྟར་ཉོན་མོངས་ཐམས་ཅད་ཀྱི་རྒྱུ་སྒྲོ་འདོགས་ཀྱི་གཉེན་པོར་སྟོང་པ་ཉིད་བསྒོམས་པས་དུ༔ཁ་ཞི་བའི་ཐབས་སུ་གྱུར་པའི་ཤེས་རབ་སྐྱེའོ།། ཤེར་ཕྱིན་གྱི་ལེའུ་སྟེ། ལེའུ་དགུ་པའི་བཤད་པའོ།། །། 


༼བཅུ་པ་བསྔོ་བའི་ལེའུ།༽
གསུམ་པ། འཇུག་པ་མཐར་ཕྱིན་པའི་བྱ་བ།
 ༼ གཅིག ༽ལས་འབྲས་བུ་དང་བཅས་པའི་དོན་དུ་དགེ་རྩ་བསྔོ་བ།
༼ ༡ ༽གང་ཟག་གང་གི་དོན་དུ་བསྔོ་བ།
༼ ༡ ༽ འཇིག་རྟེན་པའི་དོན་དུ་བསྔོ་བ།
༼ ༡ ༽ཕལ་པའི་དོན་དུ་བསྔོ་བ།
༼ ༡ ༽མདོར་བསྟན་པ།
གསུམ་པ་ལ། ལས་འབྲས་བུ་དང་བཅས་པའི་དོན་དུ་དགེ་རྩ་བསྔོ་བ་དང་། བྱས་ཤེས་དྲིན་དུ་གཟོ་བས་བཀའ་དྲིན་གྱི་ཕྱག་བཙལ་བ་གཉིས་ཀྱི་དང་པོ་ལ། གང་ཟག་གཞན་དོན་དུ་དང་། རྩོམ་པ་པོ་རང་དོན་དུ་དང་། ཐུན་མོང་དུ་བསྟན་པའི་དོན་དུ་བསྔོ་བ་དང་གསུམ་གྱི་དང་པོ་ལ། འཇིག་རྟེན་པའི་དང་། འཇིག་རྟེན་ལས་འདས་པའི་དོན་དུ་བསྔོ་བ་གཉིས་ཀྱི་དང་པོ་ལ། ཕལ་པའི་དང་། ཁྱད་པར་བསྟན་པ་ལ་ཞུགས་པའི་དང༌། འགྲོ་བ་སྤྱིའི་དོན་དུ་བསྔོ་བ་གསུམ་གྱི་དང་པོ་ལ། བསྟན་བཤད་གཉིས་ཀྱི་དང་པོ་ནི། ཞི་བ་ལྷ་བདག་གིས་སྐྱོན་ཐམས་ཅད་སྤངས་། ཡོན་ཏན་ཐམས་ཅད་རྫོགས་པ་ལ་གནས་པའི་དེ་ཁོ་ན་ཉིད་ཀྱི་ཡེ་ཤེས་ཐམས་ཅད་མཁྱེན་པ་ཉིད་ནི། བྱང་ཆུབ། དེ་ཡི་ཆེད་དུ་སྤྱོད་པ་སྦྱིན་སོགས་ལ་གོམས་པའམ། ལེའུ་བཅུའི་དགེ །དོན་གྱིས་བསྡུས་པའི་ས་ལམ་དང་ཕ་རོལ་ཏུ་ཕྱིན་པ་ལ་འཇུག་པ་སྔར་བསྟན་པའི་ལེའུ་དགུ། འཆད་འགྱུར་གྱི་བསྔོ་ལེ་དང་བཅས་པ་རྣམ་པར་ཏེ། ཁྱད་པར་དུ་བསམ་ཞིང་དཔྱད་པའི་དགེ་བ་བདག་ལ་གང་བྱུང་བ་དེས། འགྲོ་བ་སྟེ། སྐྱེ་བོ་ཀུན་། བྱང་ཆུབ་སྤྱོད་པས་རྣམ་བརྒྱན་ཤོག་ཅེས་རྒྱ་དཔེར་འབྱུང་སྟེ། བྱང་ཆུབ་ཀྱི་སྤྱོད་པ་ཁོ་ན་རྒྱན་ཏེ། ཚིག་བློ་ལ་ལེན། དོན་ཡིད་ལ་སྒོམ་པས་མཛེས་པར་བྱེད་པའི་ཕྱིར་རོ།། ཤར་ལ་སོགས་པའི་ཕྱོགས་རྣམས་ཀུན་ན་ལུས་དང་སེམས་ལ་སྡུག་བསྔལ་ཏེ། གནོད་པ། ནད་པ་ནི། གདུང་བའམ་ཕོངས་པ་སྟེ། གྲངས་ཇི་སྙེད་ཡོད་པ་དེ་དག་ཞི་བ་ལྷ་བདག་གི་བསོད་ནམས་ཀྱི་སྟོབས་ཀྱིས་ལུས་ཀྱི་བདེ་བ་དང་། ཡིད་བདེ་བའི་དགའ་བ་ཟད་མི་ཤེས་པའི་རྒྱ་མཚོ་ལྟ་བུ་ཐོབ་པར་ཤོག། འགྲོ་བ་དེ་དག་སངས་རྒྱས་ཀྱི་བདེ་བ་ཐོབ་ཀྱི་བར་དུ་བདེ་བ་ཉམས་པ་སྟེ།འཇིག་པར་མ་གྱུར་ཅིག། འགྲོ་བ་བླ་ན་མེད་པའི་བདེ་བ་རྟག་ཏུ་རྒྱུན་མི་འཆད་པར་ཤོག། རྒྱ་དཔེར། ཀུན་ཏུ་འཁོར་བར་དེ་རྣམས་ཀྱི།། བདེ་བ་ནམ་ཡང་ཉམས་མ་གྱུར།། འགྲོ་བ་རྒྱུན་མི་འཆད་པ་རུ།། བྱང་ཆུབ་སེམས་དཔའི་བདེ་ཐོབ་གྱུར།། ཅེས་འབྱུང་ལ། བྱང་ཆུབ་སེམས་དཔའི་བདེ་བ་ནི། ཟག་མེད་ཀྱི་བདེ་བར་འགྲེལ་པར་བཤད་དོ།། 




༼ ༢ ༽ རྒྱས་པར་བཤད་པ།
༼ ༡ ༽ ངན་འགྲོའི་དོན་དུ་བསྔོ་བ།
༼ ༡ ༽དམྱལ་བའི་དོན་དུ་བསྔོ་བ།
༼ ༡ ༽ སྡུག་བསྔལ་བདེ་བར་འགྱུར་བ་སྨོན་པ།
གཉིས་པ་ལ། ངན་འགྲོ །བདེ་འགྲོ །འགྲོ་བ་མ་ལུས་པའི་དོན་དུ་བསྔོ་བ་གསུམ་གྱི་དང་པོ་ལ། དམྱལ་བའི་དང༌། དུད་འགྲོའི་དང༌། ཡི་དྭགས་ཀྱི་དོན་དུ་བསྔོ་བ་གསུམ་གྱི་དང་པོ་ལ། དུཿཁ་བདེ་བར་འགྱུར་བར་དང་། ཁྱད་པར་ཉེ་བའི་སྲས་ཀྱིས་དུཿཁ་ཞི་བར་སྨོན་པ་གཉིས་ཀྱི་དང་པོ་ལ། དམྱལ་བ་སྤྱིའི་དང་། གྲང་དམྱལ་གྱི་དང་། ཚ་དམྱལ་གྱི་དང་། ཉེ་འཁོར་བའི་དང་། ཐུན་མོང་དུ་གཞི་ལས་གྱུར་པའི་དུཿཁ་ཞི་བར་སྨོན་པ་དང་ལྔའི་དང་པོ་ནི། འོག་གི་བདག་གི་དགེ་བའི་སྟོབས་ཀྱིས་ཞེས་པ། ཀུན་ལ་སྦྱར་ཏེ། འཇིག་རྟེན་གྱི་ཁམས་ན། ཡང་སོས། ཐིག་ནག། བསྡུས་འཇོམས། ངུ་འབོད། ངུ་འབོད་
ཆེན་པོ། ཚ་བ། རབ་ཚ། མནར་མེད་དེ། ཚ་བ་དང་། སོ་ཐམ་ཐམ་དང་། ཀྱི་ཧུད་དང་། ཨ་ཆུ་ཟེར་བ་དང༌། ཆུ་བུར་ཅན་དང་། ཆུ་བུར་བརྡོལ་པ་ཅན་དང་། ཨུཏྤལ་ལྟར་གས་པ་དང་། པདྨ་ལྟར་གས་པ་དང་། པདྨ་ལྟར་ཆེར་གས་པ་སྟེ། གྲང་བ་དང་། ཉེ་འཁོར་བ་དང་། ཉི་ཚེ་བའི་དམྱལ་བ་གང་དག་ཇི་སྙེད་ཡོད་པ་དག །སངས་རྒྱས་སྣང་བ་མཐའ་ཡས་ཀྱི་ཞིང་ཟག་པ་མེད་པའི་བདེ་བ་འདི་ལ་ཡོད་པས་བདེ་བ་ཅན། སར་གནས་ཀྱི་བྱང་སེམས་ཁོ་ན་སྐྱེ་བའི་ཞིང་ཁམས་དེ་དག་ཏུ་ནི་དམྱལ་བའི་ལུས་ཅན་རྣམས། ལུས་བདེ་བ་དང་། སེམས་བདེ་བའི་དགའ་བས་དགའ་བ་དང་ལྡན་པར་ཤོག།
གཉིས་པ་ནི། ཆུ་བུར་ཅན་སོགས་གྲང་བས་ཉམ་ཐག་པ་རྣམས་དྲོ་བའི་བདེ་བ་ཐོབ་པར་ཤོག། གསུམ་པ་ནི། བྱང་ཆུབ་སེམས་དཔའ་ཉིད་ཐུགས་བརྩེ་
བས་ཚ་དམྱལ་ལ་ཆུ་བསིལ་བའི་ཆར་འབེབས་པའི་སྤྲིན་ཆེན་པོ་དེ་ལས་བྱུང་བའི་ཆུའི་མཚོ་མཐའ་ཡས་པས་ཚ་དམྱལ་ཚ་བས་ཉམ་ཐག་པ་རྣམས་བསིལ་བའི་བདེ་བ་ཐོབ་པར་ཤོག།
བཞི་པ་ནི། རལ་གྲི་དང༌། མདའ་དང་། མདུང་ཐུང་ལ་སོགས་པའི་ལོ་མ་ཅན་གྱི་ནགས་ཚལ་དང་། དེས་མཚོན་ནས་སྤུ་གྲི་སོ་གཏམས་པའི་ལམ་ཡང་དམྱལ་བ་དེ་རྣམས་ལ། བརྒྱ་བྱིན་གྱི་སྐྱེད་མོས་ཚལ་དགའ་བའི་ཚལ་བདེ་བ་སྟེར་བར་བྱེད་པའི་སྡུག་གུར་། ལས་ཀྱི་སྒྱུ་མས་སྤྲུལ་པའི་ལྕགས་སར་འབར་ཞིང་རྣོ་བ། སོར་བཅུ་དྲུག་པ་ཁ་གྱེན་ཐུར་དུ་བལྟས་པ་ཅན་གྱི་ཤིང་ཤལ་མ་ལིའི་སྡོང་པོ་ཡང༌། ཆོས་དང་མཐུན་པའི་འདོད་དོན་སྟེར་བའི་ལྷའི་དཔག་བསམ་གྱི་ཤིང་དུ་འཁྲུངས་པར་ཤོག། ལྕགས་ཀྱི་བྱ་ཁྭ་དང་། ཁྲ་རྣམས་ཐིང་རིལ་ཏེ། བྱ་ཀ་དམྤ་དང་། ངུར་པ་དང་། ངང་པ་དང༌། བཞད་དེ། བྱ་ཀཱ་རནྜ་བ་དང་། སོགས་ཀྱི་སྒྲས་རྨ་བྱ་ལ་སོགས་སྐད་སྙན་པ་འབྱིན་པ་སྟེ། སྒྲོག་པས་མཛེས་པར་གྱུར་ཅི།། པདྨ་དྲི་བསུང་ཞིམ་ཆེན་པོ་དང་ལྡན་པའི་མཚོ་དག་གིས་དམྱལ་བའི་ས་ཕྱོགས་རོ་མྱགས་ཀྱི་འདམ་དྲི་མི་ཞིམ་ལ་གནོད་པ་མང་བ་དག་ཉམས་དགའ་བར་འགྱུར་བར་ཤོག །སོལ་བའི་ཕུང་པོ་མེ་འབར་བའི་མེ་མ་མུར་གྱི་ལམ་དེ་ཡང་གཟི་བརྗིད་འབར་བའི་རིན་ཆེན་ཏེ། ནོར་བུའི་ཕུང་པོར་གྱུར་ཅིག།
ལྔ་པ་ནི། སྤྱིར་ཚ་དམྱལ་རྣམས་ན་ལྕགས་ཀྱི་ས་གཞི་བསྲེགས་པ་སྟེ། མེ་འབར་བ་ནི། ཤེལ་གྱི་ས་གཞི་བསྟར་བར་ཤོག །དམྱལ་བ་བསྡུས་འཇོམས་ན། རི་བོ་ལུག་དང་། ར་དང་། རྟ་དང་། མ་ཧེ་དང་། གླང་པོ་ཆེ་དང་། སྟག་དང་། སེངྒེའི་གདོང་པ་ལྟ་བུས་སེམས་ཅན་འཇོམས་པར་བྱེད་པ་རྣམས་ཀྱང་མཆོད་པ་དུ་མས་བརྒྱན་པའི་ལྷའི་གཞལ་མེད་ཁང་དུ་གྱུར་ཏེ། ནང་བདེ་བར་གཤེགས་པས་གང་བ་རུ་དམྱལ་བ་པ་རྣམས་ལ་སྣང་བར་གྱུར་ཅིག། སོལ་བའི་མདག་མེ་དང་། རྡོ་བསྲེགས་པ་དང་། མཚོན་ཆ་གཤིན་རྗེའི་སྐྱེས་བུ་ལ་སོགས་་པས་ཕབ་པའི་ཆར་པ་དག་དེང་ནས་བཟུང་སྟེ་དམྱལ་བ་དེ་དག་གི་མགོར་མེ་ཏོག་གི་ཆར་པར་འབབ་པར་གྱུར་ཅིག །བརྣབ་སེམས་ཀྱི་རྣམ་སྨིན་བརྒྱུགས་ནས་ཕན་ཚུན་གཅིག་ལ་གཅིག་མཚོན་གྱིས་ནོར་གྱི་ཕུང་པོ་མཐོང་སྟེ། འདེབས་པ་དེ་ཡང་ནི། དེ་ནས་བཟུང་སྟེ་དགའ་ནས་རྩེ་བའི་ཕྱིར་གཅིག་ལ་གཅིག་མེ་ཏོག་འཕེན་པར་ཤོག། དམྱལ་བའི་འོབས་ཟངས་ཞུན་ནམ་ཐལ་ཆུ་ཁོལ་མས་གང་བའི་ཆུ་བོ་བསྒྲལ་བར་མི་ནུས་པའི་རབ་མེད་པ། སྲེག་པར་བྱེད་པས་མེ་དང་འདྲ་ཞིང་མཚུངས་པའི་ནང་དུ་བྱིང་བ་སྟེ། གཏིང་དུ་ནུབ་པ་དག་ལུས་ཀྱི་ཤ་ཀུན་ཞིག་ཅིང་བྲུལ་བར་གྱུར། རུས་གོང་མེ་ཏོག་ཀུན་དའི་མདོག་ལྟར་དཀར་བར་གྱུར་པ་རྣམས་ཀྱང་། ཞི་ལྷ་བདག་གི་དགེ་བའི་སྟོབས་ཀྱིས་ལྷའི་ལུས་ཐོབ་པས་ལྷའི་བུ་མོ་རྣམས་དང་ལྷན་ཅིག་ཏུ་ཆུ་བོ་དལ་གྱིས་འབབ་ཅེས་བྱ་བ། ལྷའི་ཆུ་བོ་གངྒཱ་ལ་བརྩེ་བའི་ཕྱིར་གནས་པར་ཤོག།། 
༢. ཁྱད་པར་ཉེ་བའི་སྲས་བརྒྱད་ཀྱིས་སྡུག་བསྔལ་ཉེ་བར་ཞི་བར་སྨོན་པ།
གཉིས་པ་ལ། ཕྱག་རྡོར་དང་། སྤྱན་རས་གཟིགས་དང་། འཇམ་དབྱངས་དང་།ཉེ་བའི་སྲས་གཞན་མཐོང་བའི་མཐུས་སྡུག་བསྔལ་ཞི་བར་སྨོན་པ་བཞིའི་དང་པོ་ནི།དམྱལ་བས་ཕྱག་རྡོར་མཐོང་བར་ཤོག་ཅིག། ཇི་ལྟར་ན། ཕྱག་རྡོར་བྱོན་པའི་རྒྱུས་དམྱལ་སྲུང་སྐྲག་ཅིང་དམྱལ་བ་ལ་དགའ་བདེ་སྐྱེས་པ་ན། ཅིའི་ཕྱིར་དམྱལ་བ་འདིར་ནི། གཤིན་རྗེའི་མི་སྟེ། ཕོ་ཉ་དང་། ཁྭ་དང༌། བྱ་རྒོད་མི་བཟད་པ་རྣམས་སྐྲག་པར་བྱེད་ཅིང༌། ཤ་དང་། རྐང་མར་ལ་སོགས་པ་བསྲེགས་པའི་དུ་བ་གྱེན་དུ་རྒྱུ་བས་བྱས་པའི་ཀུན་ནས་མུན་པ་སྟེ། མུན་པ་སྨག་ཏུ་གྱུར་པ་རྣམས་བསལ་ཏེ། ལུས་ལ་བདེ་བ་དང་། སེམས་ལ་དགའ་བ་སྐྱེད་པའི་མཐུ་བཟང་སྟེ། འོད་ཟེར་ཡིད་དུ་འོང་བ་འདི་ཀོ་སུ་ཡི་མཐུ་ཡིན་སྙམ་སྟེ། གྱེན་དུ་བལྟས་པས་ནམ་མཁའི་དཀྱིལ་ན་ཕྱག་ན་རྡོ་རྗེ་གཟི་བརྗིད་འབར་བར་བཞུགས་པ་མཐོང་ནས་རབ་ཏུ་དགའ་བ་སྟེ། དང་བའི་ཤུགས་ཀྱིས་སྡིག་པ་དང་བྲལ་ནས་ཕྱག་ན་རྡོ་རྗེ་དེ་དང་ལྷན་ཅིག་ཏུ་འགྲོགས་པར་ཤོག།
གཉིས་པ་ནི། སྤྱན་རས་གཟིགས་ཀྱི་མཐུས་མེ་ཏོག་སྟེ། པདྨའི་ཆར་པ་སྤོས་ཆུ་སྟེ། དྲི་བཟང་པོའི་ཆུ་དང་འདྲེས་པ་འབབ་པ་ཡིས་དམྱལ་བའི་མེ་མདག་ཆིལ་ཆིལ་གསོད་པ་མཐོང་བར་གྱུར་ནས་དམྱལ་བ་པའི་ལུས་གློ་བུར་དུ་བདེ་བས་ཚིམ་པ་འདི་ཅི་ཡིན་སྙམ་དུ་བསམ་ནས་ནམ་མཁར་བལྟས་པ་དང་། སེམས་ཅན་དམྱལ་བ་པ་རྣམས་ཀྱིས་ཕྱག་ན་པདྨ་བསྣམས་པའི་སྤྱན་རས་གཟིགས་དབང་ཕྱུག་མཐོང་བར་ཤོག།
གསུམ་པ་ནི། འཇམ་དབྱངས་མཐོང་ནས་སེམས་ཅན་དམྱལ་བ་པ་རྣམས་འབོད་པ་ནི། གྲོགས་དག་འཇིགས་པ་བོར་ལ་སྟེ། སོལ་ལ། རིངས་པར་ཏེ། མྱུར་དུ་ཚུར་ཤེག། ཚུར་ཤེག །ཡུ་བུ་ཅག་གསོན་པའི་ཐད་དུ་ནི། གང་གི་མཐུ་སྟེ། ནུས་པ་ཡིས་དུཿཁ་སྟེ། གནོད་པ་ཐམས་ཅད་དང་བྲལ་ཞིང་དགའ་བའི་ཤུགས་ཏེ། སྟོབས་ཕྱིན་པ་སྟེ། རབ་ཏུ་འཇུག་པའི་རྒྱུན་དང་ལྡན་ལ་འགྲོ་བ་སྟེ། སྐྱེ་བོ་ཀུན་ཏུ་སྟེ། ཡོངས་སུ་སྐྱོབ་པ་འོད་དང་ནི། རྒྱ་དཔེར་མ་ཞེས་འབྱུང་སྟེ། མ་ལྟར་བརྩེ་བའི་སྙིང་རྗེ་དང༌། རྫོགས་པའི་བྱང་ཆུབ་ཀྱི་སེམས་སྐྱེས་པར་གྱུར་པ་ནི། གཞོན་ནུ་དབུའི་ཟུར་ཕུད་འབར་བ་དངར་བ་ཅན། འཇིགས་པ་མེད་པར་བྱེད་པ་སྟེ། མི་འཇིགས་པ་ཇི་ཞིག་ལྟར་ལའམ། ཇི་ལྟ་བུ་ཞིག་བདག་ཅག་གི་གམ་དུ་བྱིན་གྱི། གྲོགས་པོ་ཁྱོད་ཀྱིས་ལྷ་བརྒྱ་ཕྲག་དུ་མའི་མགོའི་
ཅོད་པན་གྱིས་ཞབས་ཀྱི་པདྨ་ལ་མཆོད་ཅིང་འུ་ཅག་ལ་ཐུགས་བརྩེ་བའི་ཐུགས་རྗེས་བརླན་པའི་སྤྱན་མངའ་བ་དབུ་ལ་ལྷ་རྣམས་ཀྱི་མེ་ཏོག་དུ་མའི་མཆོད་པའི་ཚོགས་ཀྱི་ཆར་འབབ་པ། ཁང་བརྩེགས་ཏེ། གཞལ་ཡས་ཁང་ཡིད་དུ་འོང་བ་ན་ལྷའི་བུ་མོ་སྟོང་ཕྲག་དུ་མས་འཇམ་དཔལ་གྱི་བསྟོད་པ་གླུ་དབྱངས་སུ་ལེན་ཅིང་སྒྲོག་པ་དང་ལྡན་པའི་འཇམ་དབྱངས་འདི་ལྟོས་ཞེས་བོས་པས། འཇམ་དབྱངས་མཚན་ཉིད་དེ་འདྲ་བ་མཐོང་ནས། ད་ནི་གྲོགས་དག་ཚུར་ཤེག་ལ་སོགས་པའི་སྒོ་ནས་སེམས་ཅན་དམྱལ་བ་རྣམས་དགའ་བའི་ཀུ་ཅོ་འདོན་པར་ཤོག།
བཞི་པ་ནི། དེ་ལྟར་རིགས་ཀྱི་གཙོ་བོ་གསུམ་གྱིས་མཐུས་ཞི་བ་བྱེ་བྲག་ཏུ་བཤད་ནས། ཉེ་བའི་སྲས་གཞན་གྱི་སྒོ་ནས་དམྱལ་བའི་སྨོན་ལམ་མཇུག་བསྡུ་བ་ནི། སྔར་བརྗོད་པ་དེ་ལྟར་ཞི་བ་ལྷ་བདག་གིས་གཞུང་བརྩམས་པའི་དགེ་རྩས་བྱང་སེམས་ཀུན་ཏུ་བཟང་པོ་དང་། སོགས་ཀྱི་སྒྲས་བྱམས་པ་སོགས་ཉེ་བའི་སྲས་གཞན་བསྡུས་ཏེ། ས་བཅུའི་བྱང་ཆུབ་སེམས་དཔའ་ཉོན་མོངས་པ་དང་། ཤེས་བྱའི་སྒྲིབ་པ་མེད་པའི་ཚོགས་སྤྲིན་དང་འདྲ་བ་དེ་ལས་བདེ་བ་དང༌། གདུང་བ་མེད་པས་བསིལ་ཞིང་དྲི་ཞིམ་པོའི་ངད་ལྡང་བའི་ཆར་པ་འབེབས་པ་མཐོང་ནས་སེམས་ཅན་དམྱལ་བ་དེ་དག་གིས་དེ་རྣམས་
མཐོང་བས་མངོན་པར་དགའ་བར་གྱུར་ཅིག།
༢. དུད་འགྲོའི་དོན་དུ་བསྔོ་བ།
གཉིས་པ་ནི། འདི་མན་ཆད་ཀུན་ལ་འོག་གི།བདག་གི་བསོད་ནམས་འདི་ཡིས་ནི།། ཞེས་པ་འདི་ཀུན་ལ་སྦྱར་རོ།། དུད་འགྲོ་རྣམས་ནི། ཕན་ཚུན་གཅིག་ལ་གཅིག་ཆེན་པོས་ཆུང་ངུ་ཟ་བ་དང་། ཆུང་ངུ་མང་པོ་འདུས་ནས་ཆེན་པོ་ཟ་བའི་འཇིགས་པ་དང་།དེས་མཚོན་ནས་དུཿཁ་ཐམས་ཅད་དང་བྲལ་བར་ཤོག།
༣. ཡི་དྭགས་ཀྱི་དོན་དུ་བསྔོ་བ།
གསུམ་པ་ནི། བྱང་སྒྲ་མི་སྙན་པའི་མི་ལོ་སྟོང་ཐུབ་པ། དུས་མ་ཡིན་པའི་འཆི་བ་མེད་པ། མ་རྨོས་མ་བཏབ་པའི་འབྲས་ཟ་ཞིང་དཔག་བསམ་གྱི་ཤིང་གི་ལོངས་སྤྱོད་དང་ལྡན་པ་བཞིན་དུ། ཡི་དྭགས་རྣམས་བདེ་བ་དང་ལྡན་པར་གྱུར་ཅིག། འཕགས་པ་སྤྱན་རས་གཟིགས་དབང་ཕྱུག་གི་ཕྱག་ནས་འབབ་པའི་སྙིང་རྗེའི་རྒྱུ་མཐུན་ལས་བྱུང་བའི་བདུད་རྩིའི་འོ་མའི་རྒྱུན་གྱིས་ཡི་དྭགས་བཀྲེས་སྐོམ་པ་རྣམས་ནི། ཟས་སྐོམ་གྱིས་ཚིམ་པར་བྱས་ཤིང་འོ་རྒྱུན་གྱིས་ཁྲུས་བྱས་པས་ཚ་གདུང་དང་བྲལ་ནས་རྟག་ཏུ་བསིལ་བར་ཤོག།
༣. བདེ་འགྲོའི་དོན་དུ་བསྔོ་བ།
གཉིས་པ་ལ། མི་འདོད་པ་དང་བྲལ་བར་དང༌། འདོད་པ་གྲུབ་པར་སྨོན་པ་གཉིས་ཀྱི་དང་པོ་ནི། འདི་དག་ངན་སོང་གི་དོན་དུ་མི་བསྔོ་བ་མ་ཡིན་ཡང་གཙོ་ཉེ་བར་བཟུང་ནས་མའི་རིས་ལོང་བ་རྣམས་ཀྱིས་མིག་ཐོབ་ནས་གཟུགས་མཐོང་བར་ཤོག། འོན་པས་རྣ་བ་ཐོབ་སྟེ། རྟག་ཏུ་སྒྲ་ཐོས་པར་ཤོག།མངལ་ན་བུ་ཡོད་པའི་སྦྲུམ་མའམ་ལྷ་མོ་སྒྱུ་འཕྲུལ་ཆེན་མོ་ལ་སངས་རྒྱས་བལྟམས་པའི་དུས་སུ་ན་ཚ་མེད་པར་གློ་གཡས་པ་ནས་བྱུང་བ་བཞིན་དུ་བུ་ཆུང་མ་སྨད་ལ་གནོད་པའི་དུཿཁ་མེད་པར་བཙའ་བར་ཤོག། གཅེར་བུ་རྣམས་ཀྱིས་གོས་དག་དང༌།། བཀྲེས་པ་རྣམས་ཀྱིས་ཟས་དང་ནི།། སྐོམ་པ་རྣམས་ཀྱིས་ཆུ་དག་དང༌།། བཏུང་བ་ཞིམ་པོ་ཐོབ་པར་ཤོག། བཀྲེན་པ་དབུལ་པོ་རྣམས་ཀྱིས་ནོར་ཐོབ་པར་ཤོག། འདི་རྣམས་ལ་རྒྱ་དཔེར། གོས་དང་བཟའ་བ་བཏུང་བ་འཕན།། ཕྲེང་བ་ཙནྡན་རྒྱན་དང་ནི།། ཡིད་ལ་མངོན་པར་འདོད་པ་ཀུན།། ཕན་ཞིང་ཀུན་ཕན་རྙེད་པར་ཤོག །འཇིགས་པ་རྣམས་ཀྱང་འཇིགས་མེད་གྱུར།། ཅེས་འབྱུང་ངོ་།། དེའི་དོན་འགྲེལ་པར། གོས་ལ་སོགས་པ་བདེ་ཡང་མི་ཕན་ན་མི་རུང་བས། གང་ཕན་པ་ཁ་ན་མ་ཐོ་བ་མེད་པ་ཐོབ་པར་ཤོག།།རྒྱལ་པོ་དང་ཆོམ་རྐུན་ལ་སོགས་པའི་འཇིགས་པ་རྣམས་ཀྱང་འཇིགས་མེད་ཤོག །ཅེས་འབྱུང་ངོ༌།། ཕ་མ་དང་བུ་ལ་སོགས་པ་དང་བྲལ་བའི་མྱ་ངན་གྱིས་ཉམ་ཐག་ཅིང་གདུང་བ་རྣམས་མྱ་ངན་མེད་པའི་དགའ་བ་ཐོབ་པར་ཤོག །ཕྱི་ནང་གི་གནོད་པས་ཡི་ཆད་པ་རྣམས་ཀྱང་ཡི་སོས་པ་སྟེ། ཡི་ཆད་པ་མེད་པའི་བརྟན་པའི་བདེ་བ་ཕུན་སུམ་ཚོགས་པ་དང་ལྡན་པར་ཤོག།
སེམས་ཅན་ནད་པ་ཇི་སྙེད་ཡོད་ཐམས་ཅད་མྱུར་དུ་ནད་ལ་ཐར་པར་འགྱུར་བར་ཤོག། འགྲོ་བའི་ནད་བཞི་བརྒྱ་རྩ་བཞི་པོ་མ་ལུས་པ་དུས་རྟག་ཏུ་འབྱུང་བ་མེད་པར་ཤོག། འདི་རྒྱ་དཔེར། ནད་པ་རྣམས་ཀྱང་ནད་མེད་ཅིང་།། ཞེས་རྐང་པ་གཅིག་ཏུ་བསྡུས་ནས་སྣང་ངོ༌།། སྐྲག་པ་རྣམས་ནི་འཇིགས་མེད་ཤོག །འདི་སྔར་བཤད་པའོ།། རྒྱལ་པོ་ལ་སོགས་པའི་བཙོན་རར་བཅིང་བ་ལྔས་བཅིངས་པ་རྣམས་ནི། གྲོལ་བར་གྱུར་ཅིག། མཐུ་མེད་པ་སྟོབས་ཞན་པ་རྣམས་ནི། ཕྱི་ནང་གི་སྟོབས་ཐོབ་པས་མཐུ་དང་ལྡན་ཞིང་། ཕན་ཚུན་སེམས་མཉེན་པ་སྟེ། སྡང་བ་དང་བྲལ་ཞིང་བརྟན་པར་གྱུར་ཅིག། ལམ་དུ་ཞུགས་པའི་མགྲོན་པོ་དག་ནི། ཐམས་ཅད་ལ་གང་དུ་འགྲོ་བའི་ཕྱོགས་རྣམས་ཐམས་ཅད་བདེ་བ་སྟེ། གནོད་པ་ཞི་བར་ཤོག །དེ་དག་དགོས་པ་གང་གི་དོན་དུ་འགྲོ་བར་བྱེད་པའི་དགོས་པ་དེ་འབད་མི་དགོས་པར་འགྲུབ་པར་གྱུར་ཅིག། ཆུ་ཀླུང་ལས་སྒྲོལ་བའི་གྲུ་དང༌། རྒྱ་མཚོ་ལས་སྒྲོལ་བའི་གྲུ་ཆེན་ཏེ། གཟིངས་ལ་ཞུགས་པ་རྣམས་ཡིད་ལ་བསམ་པ་སྟེ། ཡིད་ཀྱི་ཤིང་རྟ་ཡོངས་སུ་རྫོགས་པ་གྲུབ་པར་གྱུར་ཏེ། ཆུ་བོ་སྟེ། རྒྱ་མཚོ་ལ་སོགས་པའི་ངོགས་ཏེ། འགྲམ་དུ་བདེ་བར་ཕྱིན་ནས་རང་གི་གཉེན་དང་ལྷན་ཅིག་ཕྲད་ནས་དགའ་བར་ཤོག་ཅིག །མྱ་ངམ་སྟེ། བགྲོད་དཀའ་བའི་ལམ་དང་། ལམ་གོལ་བ་སྟེ། ལམ་ལོག་པར་འཁྱམས་པ་རྣམས་ལམ་དོན་མཐུན་གྱིས་འགྲོ་བའི་མགྲོན་པོ་དག་དང་ཕྲད་པར་གྱུར་ནས་ཆོམ་རྐུན་དང༌། སྟག་དང༌། སོགས་ཀྱི་སྒྲས་
ལ་གཅན་ལ་སོགས་པའི་འཇིགས་པ་མེད་པར་མི་ངལ་ཞིང་བདེ་བླག་ཏུ་འདོང་བ་སྟེ་འགྲོ་བར་ཤོག །དགོན་པ་སྟེ། ནགས་དང་། རྔོན་པ་དང་། སོགས་ཀྱི་སྒྲས་ཐང་སྟོང་པ་དང་། ལམ་མེད་པ་དང་། ཉམ་ང་བ་སྟེ། བགྲོད་དཀའ་བར་ལོ་བཅོ་ལྔ་མན་ཆད་ཀྱི་བྱིས་པ་དང་། དྲུག་ཅུ་ཡན་ཆད་ལོན་པའི་རྒན་པོ་དང༌། མགོན་ཏེ། སྐྱབས་མེད་པ་གཉིད་ལོག་པ་དང་། ཆང་ལ་སོགས་པས་མྱོས་པའམ་ཡང་ན། སྨྱོན་པ་དང་། རབ་ཏུ་མྱོས་པ་སྟེ། གཡེང་བ་ཆེ་བའམ་བག་མེད་པས་མྱོས་པ་རྣམས་ལ་ལྷ་དག་གིས་སྲུང་བ་བྱེད་པར་ཤོག།
གཉིས་པ་ནི། ལམ་སྒྲུབ་པའི་རྟེན་སྔར་བཤད་པའི་མི་དལ་བ་སྟེ། མི་ཁོམ་པའི་གནས་ཀུན་ལས་ཐར་པའི་དལ་བ་དང༌། དགེ་བ་ལྷས། འདི་ལྷའི་དོན་དུ་བསྔོ་བར་འཆད་དོ།། བསམ་པའི་རྟེན་གནས་ལ་དད་པ་དང་། བདེན་གཉིས་ཤེས་ནུས་པའི་རྣམ་དཔྱོད་ཀྱི་ཤེས་རབ་དང་། སེམས་ཅན་ལ་སྙིང་བརྩེ་བ་་དང་ལྡན་ཞིང་། ཟས་དང་སྤྱོད་པ་ཕུན་སུམ་ཚོགས་པ་དང༌། རྟག་ཏུ་ཚེ་རབས་དྲན་པས་སྡིག་པ་ལ་འཛེམ་པར་གྱུར་ཅིག །འགྲོ་བ་ཐམས་ཅད་ཇི་སྲིད་དུ་ནམ་མཁའ་མ་ལུས་པའི་མཛོད་ལ་མངའ་བརྙེས་པའི་བྱང་ཆུབ་སེམས་དཔའ་ནམ་མཁའི་མཛོད་བཞིན་ནམ། འཕགས་པ་ནོར་བཟང་བཞིན་དུ་ལོངས་སྤྱོད་ཆད་པ་མེད་པ་སྟེ། མི་ཟད་པའི་མཛོད་ཐོབ་པར་ཤོག་ཅིག། ཕན་ཚུན་འཐབ་པ་དང་། རྩོད་པ་མེད་ཅིང་འཚེ་བའམ། ངལ་ཞིང་ཕོངས་པ་མེད་
པར་རང་དབང་དུ་སྤྱོད་ཅིང་འཇུག་པར་ཤོག། སེམས་ཅན་གཟི་བརྗིད་དེ། ནུས་(བཻ།)པའམ་གཟི་མདངས་ཆུང་བ་གང་ཡིན་པ་དེ་དག་གཟི་བརྗིད་ཆེན་པོར་ཤོག། དཀའ་ཐུབ་ཅན་གང་གཟུགས་ངན་པ་དེ་དག་གཟུགས་བཟང་པོ་ཕུན་སུམ་ཚོགས་པར་གྱུར་ཅིག། བུད་མེད་ཀྱི་རྟེན་ལས་སངས་རྒྱས་མི་འབྱུང་བས་འཇིག་རྟེན་གྱི་བུད་མེད་གང་ཇི་སྙེད་པ་དེ་དག་སྐྱེས་པ་ཉིད་དུ་སྐྱེ་བར་གྱུར་ཅིག །རིགས་ངན་ལ་སོགས་པའི་མ་རབས་རྣམས་ནི། རིགས་སམ། ནོར་(བཻ།)ལ་སོགས་པའི་འབྱོར་པས་མཐོ་བ་ཐོབ་པར་ཤོག། ཐོབ་ནས་ཉོན་མོངས་པ་ང་རྒྱལ་དག་ཀྱང་བཅོམ་པར་ཤོག།
༼ ༣ ༽ འགྲོ་བ་མ་ལུས་པའི་དོན་དུ་བསྔོ་བ།
གསུམ་པ་ལ། འདོད་པ་ཕུན་ཚོགས་ཐོབ་པར་དང༌། གནོད་པ་ཉེ་བར་ཞི་བར་བསྔོ་བ་གཉིས་ཀྱི་དང་པོ་ལ། བསྒྲུབ་བྱ་དགེ་བ་དང་། སྒྲུབ་པའི་རྟེན་འཚོ་བ་དང་། སྒྲུབ་པའི་གནས་དང་། སྒྲུབ་པའི་ཡོངས་སུ་འཛིན་པ་དང་། སྒྲུབ་པའི་ཕྱིའི་རྐྱེན་ཕུན་སུམ་ཚོགས་པར་བསྔོ་བ་དང་ལྔའི་དང་པོ་ནི། ཞི་བ་ལྷ་བདག་གི་བསོད་ནམས་འདིའི་རྣམ་སྨིན་དང༌། རྒྱུ་མཐུན་གྱི་འབྲས་བུ་གཞན་ལ་མི་འབྱུང་ཡང་། བདག་པོ་དང༌། སྐྱེས་བུ་བྱེད་པའི་འབྲས་བུ་གཞན་ལའང་འབྱུང་བས་བསོད་ནམས་འདིའི་གཙོ་བོའི་སྟོབས་ཀྱིས་སེམས་ཅན་ཐམས་ཅད་མ་ལུས་པ་སྤང་བྱ་སྡིག་པ་ཐམས་ཅད་རྣམ་པར་སྤངས་ནས་
བསྒྲུབ་བྱ་རྟག་ཏུ་དགེ་བ་བྱེད་པར་ཤོག། བསམ་པ་བྱང་ཆུབ་ཀྱི་སེམས་དང་མི་འབྲལ་ཞིང་། སྦྱོར་བ་བྱང་ཆུབ་ཀྱི་སྤྱོད་པ་སྒྲུབ་པ་ལ་གཞོལ་བ་དང༌། ཡོངས་སུ་འཛིན་པ་སངས་རྒྱས་རྣམས་ཀྱིས་ཡོངས་སུ་བཟུང་ཞིང་འགལ་རྐྱེན་བར་ཆད་བདུད་ཀྱི་ལས་ཀྱང་སྤངས་པར་ཤོག།
གཉིས་པ་ལ། སེམས་ཅན་དེ་དག་ཐམས་ཅད་ནི་སྒྲུབ་པའི་རྟེན་གྱི་རྒྱུན་ཚེ་དཔག་ཏུ་མེད་པ་སྟེ། གཞལ་དུ་མེད་པའི་རིང་བ་ཐུབ་པར་ཤོག། ཡང་ནི། ཕྱི་མ་སྡུད་པའོ།། རྟག་ཏུ་ནད་མེད་ཅིང་ལོག་འཚོ་སྤངས་པས་བདེ་བར་འཚོ་བར་འགྱུར་ཞིང་།འཆི་བའི་དོན་ལྟ་ཅི་སྨོས། སྒྲ་ཙམ་ཡང་གྲག་པར་མ་གྱུར་ཅིག།
གསུམ་པ་ལ། ཆོས་སྟོན་པས་གང་བའི་ཚལ། རང་བཞིན་དག་པའི་ས་གཞི། ཉན་སུམ་ཚོགས་པར་བསྔོ་བ་གསུམ་གྱི་དང་པོ་ནི། དགེ་པས་བརྒྱན་པའི་གནས་ཕུན་ལྷས། འདི་ནས་སངས་རྒྱས་དང་བྱང་སེམས་ཀྱི་མཆོད་པའི་དོན་དུ་བསྔོ་བར་འཆད་མོད་ཀྱི། སངས་རྒྱས་སོགས་དང་ལྡན་པའི་གནས་ལ་སྨོན་པ་ཡིན་པས་བླ་མ་དག། སྒྲུབ་པའི་གནས་ཕུན་སུམ་ཚོགས་པར་འཆད་པ་ཉིད་འཐད་དོ།། དཔག་བསམ་ཤིང་དགའ་བ་སྟེ། ཡིད་དུ་འོང་བའི་སྐྱེད་མོས་ཚལ་སངས་རྒྱས་དང་། སངས་རྒྱས་ཀྱི་བདག་ཉིད་ལས་སྐྱེས་པའི་སྲས་དམ་པའི་ཆོས་སྙན་པ་སྟེ། ཡིད་འཕྲོག་པའི་སྒྲ་སྒྲོག་པས་གང་
བའི་སྐྱེད་མོས་ཚལ་གྱིས་ཕྱོགས་རྣམས་ཐམས་ཅད་གང་བར་ཤོག།
གཉིས་པ་ནི། ས་གཞི་ཐམས་ཅད་དུ་གསེག་མའམ། རྫ་བུམ་(བི།)ཆག་པའི་གྱོ་མོ་དང་། སོགས་ཀྱི་སྒྲས་ཚེར་མ་ལ་སོགས་པ་མེད་པ་ལག་འཐིལ་ལྟ་བུར་མཐོ་དམན་མེད་པར་མཉམ་པ། ནོར་བུ་བཻ་ཌཱུརྱའི་རང་བཞིན་ཏེ། དེ་ལས་བྱུང་བའི་ཁང་པའམ་ས་གཞི། ཀ་ཙ་ལིན་དའི་གོས་ལྟར་རེག་ན་འཇམ་པོར་གནས་པར་གྱུར་ཅིག།
གསུམ་པ་ནི། ཆོས་བཞིན་བྱེད་པ་ལ་འཇུག་པའི་རྒྱུ་ཡིན་པས། ཆོས་སྟོན་པའི་འཁོར་གྱི་དཀྱིལ་འཁོར་ཡོད་རྒུར་ཡང་སྟེ། ཀུན་ནས་སམ། ཀུན་དུ་ཡང་བྱང་ཆུབ་སེམས་དཔའི་ཚོགས་ཆེན་པོ་སྟེ། མང་པོ་དག་རང་གི་ལེགས་པ་སྟེ། མཛེས་པའི་ཡོན་ཏན་གྱིས་ས་སྟེང་སྟེ། སའི་མཐིལ་དག་བརྒྱན་པར་མཛད་པར་བཞུགས་པར་གྱུར་ཅིག།
བཞི་པ་ནི། ལུས་ཅན་ཏེ། སེམས་ཅན་ཀུན་ཡོངས་སུ་སྨིན་པར་བྱ་བའི་ཕྱིར་སངས་རྒྱས་ཀྱི་བྱིན་གྱི་རླབས་ཀྱི་སྟོབས་ཀྱིས། འདབ་ཆགས་བྱ་དང་། ཤིང་དང་། ཉི་མ་ལ་སོགས་པའི་འོད་ཟེར་ཐམས་ཅད་དང་། དེར་མ་ཟད། ནམ་མཁའ་ལས་ཀྱང་དམ་པའི་ཆོས་ཀྱི་སྒྲ་རྒྱུན་མི་འཆད་པར་ཐོབ་པར་ཤོག།སེམས་ཅན་དེ་དག་དུས་རྟག་ཏུ་ཡོངས་འཛིན་སངས་རྒྱས་དང༌། སངས་རྒྱས་ཀྱི་སྲས་བྱང་སེམས་དང་ཕྲད་ཅིང་འཚོགས་པ་ཐོབ་པར་གྱུར་ཅིག། ཕྲད་ནས་ཀྱང་དངོས་དང་ཡིད་ལས་བྱུང་བའི་མཆོད་པའི་སྤྲིན་མཐའ་ཡས་པས་འགྲོ་བའི་བླ་མ་སངས་རྒྱས་སྲས་བཅས་མཆོད་པར་ཤོག།
ལྔ་པ་ནི། མི་རྣམས་ལམ་གྱི་ཆོས་ལ་གཙོ་བོར་གྱུར་པའི་ཕྱིར་དེ་རྣམས་མཐོང་བའི་ཆོས་ལ་བདེ་བའི་དོན་དུ་ལྷའི་བུ་ཆར་གྱི་ཐུགས་ཅན་ཡང་དུས་སུ་ཆར་འབེབས་ཤིང་། དེས་འཚོ་བའི་གཞི་ལོ་ཐོག་ཕུན་སུམ་ཚོགས་པར་ཤོག །འཇིག་རྟེན་སྐྱོང་བའི་རྒྱལ་པོ་ཆོས་བཞིན་བྱེད་གྱུར་ཅིག །འཁོར་གྱི་འཇིག་རྟེན་དག་ཀྱང་དར་ཞིང་རྒྱས་པར་ཤོག ནད་སེལ་བའི་སྨན་རྣམས་མཐུ་དང་ལྡན་པ་སྟེ། ནུས་པ་ཕུན་སུམ་ཚོགས་པར་ཤོག། གསང་སྔགས་སྒྲུབ་པ་རྣམས་ཀྱི་གསང་སྔགས་ཀྱི་བཟླས་བརྗོད་བྱས་པའི་འབྲས་བུ་གྲུབ་པར་ཤོག།
གཉིས་པ་ནི། སེམས་ཅན་ལ་གནོད་པའི་བསམ་པ་ཅན་གྱི་མཁའ་འགྲོ་མ་དང་། སྲིན་པོ་དང༌། སོགས་ཀྱི་སྒྲས་ཤ་ཟ་ལ་སོགས་པ་རྣམས་སྙིང་རྗེའི་སེམས་དང་ལྡན་ཞིང་གནོད་སེམས་མེད་པར་གྱུར་ཅིག། སེམས་ཅན་འགའ་ཡང་སྡུག་བསྔལ་བར་མ་གྱུར་ཅིག། མི་དང་མི་མ་ཡིན་པའི་འཇིགས་པ་དང་། ཕ་རོལ་གྱི་བརྙས་པ་མི་འབྱུང་ཞིང་འགའ་ཡང་ཡིད་མི་བདེ་བར་མ་གྱུར་ཅིག།


༼ ༢ ༽ཁྱད་པར་བསྟན་པ་ལ་ཞུགས་པའི་དོན་དུ་བསྔོ་བ།
གཉིས་པ་ལ། སྤྱིར་དགེ་འདུན་གནས་དང་བཅས་པ་དང་། ཁྱད་པར་དགེ་སློང་ཕ་མ་དང་། རབ་བྱུང་སྤྱི་དང་། མཁས་པའི་དོན་དུ་བསྔོ་བ་དང་བཞིའི་དང་པོ་ནི། ཟིན་དཀོན་མཆོག་གསུམ་གྱི་གནས་གཙུག་ལག་ཁང་རྣམས་གསུང་རབ་ཀློག་པ་དང་། ཟིན་པ་ཁ་ཏོན་དུ་བྱེད་པས་རྒྱས་པ་སྟེ་གང་ཞིང་དར་བས་ལེགས་པར་གནས་པར་ཤོག། རྟག་ཏུ་དགེ་འདུན་མཐུན་པ་སྟེ། བསམ་པ་གཅིག་ཅིང་དབྱེན་མེད་པ་དང་། དགེ་འདུན་གྱི་བྱ་བའི་དོན་ཡང་འགྲུབ་པར་ཤོག། ཡང་གི་སྒྲས་དབྱེན་མེད་པར་མ་ཟད་ཅེས་པའོ།། 
གཉིས་པ་ནི། ཚུལ་ཁྲིམས་ལ་མ་ཉམས་པར་བསླབ་པར་འདོད་པའི་དགེ་སློང་དག། ཕྱི་ནང་གི་འདུ་འཛིས་དབེན་པ་དག་ཀྱང་ཐོབ་པར་ཤོག། ཏིང་ངེ་འཛིན་གྱི་དགྲ་ཕྱི་ནང་གི་གཡེང་བ་ཐམས་ཅད་སྤངས་ནས་ནི་སེམས་ནི་ལེ་ལོ་མེད་པའམ་བསམ་གཏན་ནུས་པའི་ལས་སུ་རུང་བ་སྒོམ་པར་གྱུར་ཅིག།དགེ་སློང་མ་རྣམས་འདུ་བའི་སྒོ་ཆུང་བ་ཡིན་པས་ཆོས་གོས་དང༌། བསོད་སྙོམས་ལས་སོགས་པའི་རྙེད་པ་དང་ལྡན་ཞིང༌། ཕན་ཚུན་འཐབ་པ་དང༌། གནོད་པའམ་ཕོངས་པ་སྤངས་པར་ཤོག།
གསུམ་པ་ནི། དགེ་སློང་དང༌། དགེ་སློང་མའི་དོན་དུ་སྨོན་ལམ་བཏབ་པ་དེ་བཞིན་དུ་ཐར་པའི་གྲོང་ཁྱེར་དུ་འཇུག་པའི་ཕྱིར་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཀུན་ཚུལ་ཁྲིམས་ཉམས་པ་མེད་པ་གྱུར་ཅིག །ཚུལ་ཁྲིམས་འཆལ་བ་སྟེ་ལྟུང་བ་བྱུང་ན། དེ་ལ་འགྱོད་པས་ཡིད་བྱུང་ནས་རྟག་ཏུ་སྟོབས་བཞིའི་བཤགས་པས་ལྟུང་བའི་སྡིག་པ་ཟད་པར་བྱེད་པར་ཤོག། སྐྱེ་བ་ཕྱི་མར་བདེ་འགྲོ་ལྷའམ་མིའི་སྐྱེ་བ་དག་ཀྱང་ཐོབ་གྱུར་ནས་དེར་ཡང་བརྟུལ་ཞུགས་ཏེ་ཚུལ་ཁྲིམས་མི་ཉམས་པར་ཤོག
བཞི་པ་ནི། བསྟན་པའི་རྩ་བ་སྡེ་སྣོད་གསུམ་ལ་མཁས་པའི་སྡེ་སྣོད་འཛིན་པ་རྣམས་ནི་གཞན་གྱིས་དམ་པར་བྱེད་པའི་བཀུར་བ་དང་། འཚོ་བའི་རྐྱེན་བསོད་སྙོམས་དག་ཀྱང་རྙེད་པར་ཤོག། དེའི་རྒྱུད་མངོན་པའི་ང་རྒྱལ་དང་རྙེད་བཀུར་ལ་ཆགས་པ་སོགས་མེད་པས་ཡོངས་སུ་དག་པ་དང་། ཕྱོགས་རྣམས་ཀུན་དུ་སྙན་པའི་གྲགས་པས་ཁྱབ་པར་ཤོག ཞན་ཡང་ངན་སོང་གསུམ་གྱི་སྡུག་བསྔལ་མི་མྱོང་ཞིང་། ཐབས་མཁས་པས་དཀའ་བ་སྤྱད་པ་མེད་པར་ཡང་ལྷ་བས་ལྷག་པའི་ལུས་དལ་འབྱོར་ཡོན་ཏན་བརྒྱད་ལྡན་ཐོབ་ནས། འགྲོ་བས་སངས་རྒྱས་ཉིད་ཐོབ་པར་གྱུར་ཅིག། ཚིགས་བཅད་འདི་འགྲོ་བ་སྤྱི་ལ་བསྔོ་བར་བྱས་ནའང་འགྲིག་མོད་ཀྱི། བླ་མ་དག། མཁས་པ་དང་སྦྲེལ་བར་སྣང་ངོ་།། 
གསུམ་པ་ནི། སེམས་ཅན་ཀུན་གྱི་གཙོ་བོར་གྱུར་པ་ཡིན་པའི་ཕྱིར་སངས་རྒྱས་ཀྱི་མཆོད་པ་སྔོན་དུ་འགྲོ་བའི་སྒོ་ནས་སངས་རྒྱས་ཐོབ་པར་བྱ་བའི་ཕྱིར་ལན་མང་དུ་སངས་རྒྱས་ཐམས་ཅད་མཆོད་པར་བྱེད་ཅིང༌། སངས་རྒྱས་བདེ་བ་བསམ་ཡས་ཏེ།། བསམ་གྱིས་མི་ཁྱབ་པས་རྟག་ཏུ་བདེ་བ་དང་ལྡན་པ་འབྱུང་བར་གྱུར་ཅིག།
༼ ༢ ༽འཇིག་རྟེན་ལས་འདས་པའི་དོན་དུ་བསྔོ་བ།
གཉིས་པ་ལ། བྱང་སེམས་ཀྱི་དང་། སངས་རྒྱས་ཀྱི་དང་། ཉན་རང་གི་ཐུགས་དགོངས་རྫོགས་པར་བསྔོ་བ་གསུམ་གྱི་དང་པོ་ནི། བྱང་ཆུབ་སེམས་དཔའ་རྣམས་ཀྱིས་ནི་འགྲོ་བའི་དོན་རྒྱ་ཆེན་པོ་མཛད་པར་ཐུགས་ལ་དགོངས་པ་བཞིན་དུ་འགྲུབ་པར་ཤོག།
གཉིས་པ་ནི། མགོན་པོ་སངས་རྒྱས་ཀྱིས་སེམས་ཅན་ཐམས་ཅད་ལ་ཕན་པ་དང་བདེ་བར་གང་དགོངས་པ་བཞིན་དུ་སེམས་ཅན་རྣམས་ལ་ཕན་བདེ་དེ་འབྱོར་པ་ཡང་དག་པར་འགྲུབ་པར་ཤོག །
གསུམ་པ་ནི། རང་སངས་རྒྱས་རྣམས་དང་དེ་བཞིན་དུ་ཉན་ཐོས་རྣམས་ཀྱང་བདེ་བ་དང་ལྡན་པར་གྱུར་ཅིག །འདིར་རྒྱ་དཔེ་གཉིས་ལས། ལྷ་དང་ལྷ་མིན་མི་རྣམས་ཀྱིས།། གུས་པས་རྟག་ཏུ་མཆོད་པར་(སྐྱོང།)ཤོག། ཅེས་འབྱུང་སྟེ། བོད་དཔེ་དག་ལ་མི་སྣང་ངོ༌།། 
 ༼ ༢ ༽རྩོམ་པ་པོ་རང་དོན་དུ་བསྔོ་བ།
གཉིས་པ་ལ། རང་དོན་དང་། གཞན་དོན་ཕུན་ཚོགས་འགྲུབ་པར་སྨོན་པ་གཉིས་ཀྱི་དང་པོ་ནི། ཞི་བ་ལྷ་བདག་ཀྱང་ཇི་སྲིད་དུ་འཇམ་པའི་དབྱངས་ཀྱིས་རྗེས་སུ་བཟུང་བའི་བཀའ་དྲིན་གྱིས་ས་དང་པོ་རབ་ཏུ་དགའ་བ་ཐོབ་ཀྱི་བར་དུ་རྟག་ཏུ་ཚེ་རབས་ཏེ། སྐྱེ་བ་དྲན་པ་དང༌། ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ཆེན་པོ་ཐོབ་པར་ཤོག། བདག་ནི། འཚོ་བའི་ཁ་ཟས་གྱི་ན་སྟེ། གང་རྙེད་རྙེད་དེས་ཀྱང་གནས་སྐབས་སུ་ལུས་པོ་ཉམས་དང་ལྡན་ཞིང་འཚོ་བར་ཤོག། ཚེ་རབས་ཀུན་དུ་ཕྱི་ནང་གི་འདུ་འཛིས་དབེན་པ་ན་གནས་པ་ཕུན་སུམ་ལྡན་པ་སྟེ། རྗེས་སུ་མཐུན་པར་ཚོགས་པ་ཐོབ་པར་གྱུར་ཅིག། དུས་གང་གི་ཚེ་ཞལ་ལྟ་བར་འདོད་པའམ་མི་ཤེས་པའི་དོན་ཅུང་ཟད་དྲི་བར་འདོད་ན་ཡང་། ཡི་དམ་གྱི་ལྷ་མགོན་པོ་འཇམ་དབྱངས་དེ་ཉིད་ནི། བར་ཆད་ཀྱི་གེགས་མེད་པར་མཐོང་བར་ཤོག།
གཉིས་པ་ནི། ཕྱོགས་བཅུ་ནམ་མཁའི་མཐས་གཏུགས་པའི་སེམས་ཅན་ཀུན་ཏེ། ཐམས་ཅད་ཀྱི་གནས་སྐབས་དང་མཐར་ཐུག་གི་དོན་བསྒྲུབ་པའི་ཕྱིར་ཇི་ལྟར་འཇམ་དཔལ་གྱིས་བྱང་ཆུབ་སེམས་དཔའི་སྤྱོད་པ་མཛད་པ་དེ་ལྟར་བདག་གི་སྤྱོད་པའང་དེ་ཁོ་ན་དང་འདྲ་བར་ཤོག། དེ་ཡང་རྒྱུན་མི་འཆད་པ་དུས་ཇི་སྲིད་ནམ་མཁའ་གནས་པ་དང་འཁོར་བའི་འགྲོ་བ་ཇི་སྲིད་གནས་པར་གྱུར་པ་དེ་སྲིད་དུ་བདག་གནས་གྱུར་ནས་འགྲོ་བ་ཐམས་ཅད་ཀྱི་སྡུག་བསྔལ་མ་ལུས་པ་སེལ་བར་ཤོག། འགྲོ་བའི་སྡུག་བསྔལ་ཆེ་བ་དང་ཆུང་བ་གང་ཅི་ཡང་རུང་བ་དེ་དག་ཀུན་བདག་ལ་འབྲས་བུར་སྨིན་པར་གྱུར་ཅིག། བྱང་ཆུབ་སེམས་དཔའ་བྱང་ཆུབ་སེམས་ཀྱི་དགེ་བ་སྟེ། ལེགས་སྤྱད་ཀུན་ཏེ། ཐམས་ཅད་ཀྱིས་འགྲོ་བ་ཐམས་ཅད་བདེ་བ་དང་ལྡན་པའམ་བདེ་བ་ལ་སྤྱོད་
པར་ཤོག།
༼ ༣ ༽ ཐུན་མོང་དུ་བསྟན་པའི་དོན་དུ་བསྔོ་བ།
གསུམ་པ་ནི། བྱང་ཆུབ་སེམས་དཔའི་བྱ་བ་གཞན་དོན་གཙོ་བས་ཐོག་མར་གཞན་དོན་དུ་བསྔོ་བ་བསྟན། གཞན་དོན་ལ་རང་དོན་སྔོན་དུ་འགྲོ་བས་རང་དོན་དུ་བསྔོ་བ་བསྟན་ནས་ཐུན་མོང་བ་བསྟན་པའི་དོན་དུ་བསྔོ་བ་ནི། འགྲོ་བའི་སྡུག་བསྔལ་གསུམ་པོ་མ་ལུས་པ་སེལ་བའི་སྨན། དེ་དང་མཚུངས་པའི་འགྲན་ཟླ་གཞན་མེད་པས་གཅིག་པུ། ཟག་བཅས་ཟག་མེད་དམ་མངོན་མཐོ་ངེས་ལེགས་ཀྱི་བདེ་བ་ཕུན་སུམ་ཚོགས་པ་ཐམས་ཅད་འབྱུང་བའི་གནས། བསླབ་པ་གསུམ་གྱིས་ཉོན་མོངས་པའི་དགྲ་མ་ལུས་པ་འཆོས་པའམ། ངན་འགྲོ་དང་སྲིད་པའི་སྡུག་བསྔལ་ལས་སྐྱོབ་པས་བསྟན་པ་སྟེ། ལུང་དང་རྟོགས་པའི་ཆོས་གཉིས་སམ། རྗོད་བྱེད་སྡེ་སྣོད་གསུམ། བརྗོད་བྱ་བསླབ་པ་གསུམ་དང་བཅས་པ་ནི། རྙེད་པ་དང་བཀུར་སྟི་དང་བཅས་ཏེ། བར་ཆད་མེད་ཅིང་
གཟུགས་བརྙན་ཙམ་མ་ཡིན་པར་འཇིག་རྟེན་འདིར་ཡུན་རིང་དུ་གནས་པར་གྱུར་ཅིག །
༼གཉིས༽ བྱས་ཤེས་དྲིན་གཟོ་བས་བཀའ་དྲིན་གྱི་ཕྱག་འཚལ་བ།
གཉིས་པ་ནི། གང་གི་དྲིན་གྱིས་དང་པོར་རྒྱལ་སྲིད་ལས་བློ་ལྡོག་ནས་དགེ་བ་སྒྲུབ་པའི་བློ་འབྱུང་བར་བྱེད་པའི་རྗེས་འཛིན་གྱི་ལྷ་འཇམ་པའི་དབྱངས་ལ་ཕྱག་འཚལ་ལོ།། གང་གི་དྲིན་གྱིས་བདག་གི་བྱང་ཆུབ་ཀྱི་སེམས་སྐྱེས་ཙམ་དུ་མ་ཟད་ཀྱི། གོང་ནས་གོང་དུ་དར་བ་སྟེ། འཕེལ་ཞིང་རྒྱས་པར་མཛད་པའི་དགེ་བའི་བཤེས་གཉེན་ལ་ཕྱག་མཚལ་ལོ།། བྱང་ཆུབ་ཀྱི་སྤྱོད་པ་ལ་འཇུག་པ་ལས། ཕྱག་འཚལ་བའང་ཡོད་མོད་ཀྱི། གཙོ་བསྔོ་བ་ཆེ་བའི་ཕྱིར་ཡོངས་སུ་བསྔོ་བ་ཞེས་བྱ་བ་སྟེ། ལེའུ་བཅུ་པའི་བཤད་པའོ།། །། 
མཇུག་བྱང༌། དེ་ལྟར་བྱང་ཆུབ་སེམས་དཔའི་སྤྱོད་པ་རྩེ་གཅིག་ཏུ་མཛད་པའི་སློབ་དཔོན་ཆེན་པོ་ཞི་བ་ལྷས་མཛད་པའི་བྱང་ཆུབ་ཀྱི་སྤྱོད་པ་ལ་འཇུག་པ་འདི། ཞལ་ཏོན་དུ་གསུངས་པ་ལ། དེ་དུས་ཀྱི་འཁོར་མི་བརྗེད་པའི་གཟུངས་ཐོབ་པ་རྣམས་ཀྱིས་བཟུང་ནས་རིམ་པར་བརྒྱུད་དེ། ཛཻ་ཏ་རི། ཟླ་གྲགས་ཆུང་བ། ཀུ་ན་ཡ་ཤྲཱི། བལ་པོ་ཀ་ན་ཀ་ཤྲཱི། སུ་མ་ཏི་ཀིརྟི། རྔོག་བློ་ལྡན་ཤེས་རབ། ཁྱུང་རིན་ཆེན་གྲགས། སྟོད་ལུང་རྒྱ་དམར། ཕྱ་བ་ཆོས་སེང་། ཡང་ཕྱ་བས་གྲོ་ལུང་པ་ལའང་གསན་གསུང་། གཙང་དཀར། ཁྲོ་ཕུ་ལོ་ཙྪ་བ་བྱམས་པའི་དཔལ། ཡང་། ཁྲོ་ཕུ་ལོ་ཙཱ་བས་ཁ་ཆེ་པན་ཆེན་ཤཱཀྱ་ཤྲཱི་དང་པནྜི་ཏ་བུདྡྷ་ཤྲཱི་ཛྙཱ་ན་དང༌། བལ་པོའི་པནྜི་ཏ་དེ་བ་ཤྲཱི་ཞེས་བྱ་བ་གསུམ་ལ་ལེགས་པར་གསན་པའི་ལེགས་བཤད། བླ་མ་བསོད་ནམས་རྒྱལ་བ་དང༌། མཁན་པོ་གཞོན་ནུ་རྡོ་རྗེ་གཉིས་ཀྱིས་མནོས་པ་ལ། བདག་གི་ཡོངས་སུ་འཛིན་པ་ཆེན་པོ་ཚད་མའི་སྐྱེས་བུས་ལེགས་པར་མནོས་པའི་མན་ངག་གི་ལེགས་བཤད་བརྒྱུད་པ་དང་། ནུབ་ཀྱི་སྒོ་གླེགས་པ་ཆེན་པོ་ཤེས་རབ་འབྱུང་གནས་བློ་གྲོས་ཀྱིས་མཛད་པའི་འགྲེལ་པ་ཆེན་པོ་དང་། བཻ་རོ་ཙ་ན་རཀྵི་ཏས་མཛད་པའི་འགྲེལ་པ་དང་། དགེ་བ་ལྷ་དང༌། བི་བྷཱུ་ཏི་ཙནྡྲས༌མཛད༌པའི༌འགྲེལ་པ་དང༌། ནག་པོ་པའི་དཀའ་འགྲེལ་དང༌། ཤེར་ལེའི་འགྲེལ་པ་རྔོག་ལོས་བསྒྱུར་བ་དང་། སྤྱོད་འཇུག་ལེ་དགུ་མའི་འགྲེལ་པའི་སྨད་དང་། བསླབ་བཏུས་རྩ་འགྲེལ་དང༌། མདོ་ཀུན་ལས་བཏུས་རྩ་འགྲེལ་ལ་སོགས་པ་ཐེག་པ་ཆེན་པོའི་སྤྱོད་ཕྱོགས་ཀྱི་བསྟན་བཅོས་རྣམས་ཀྱི་ལེགས་བཤད་བསྡུས་ཤིང༌། རྔོག་ལོ་ཙྪ་བ་དང༌། གཙང་ནག་པ་དང༌། ཁྲོ་ཕུ་ལོ་ཙྪ་བས་མཛད་པའི་ལེགས་བཤད་ཀྱི་ཆ་རྣམས་བསྡུས་ཏེ། གཞུང་གི་ཚིག་འབྲུ་ཞིབ་ཏུ་བྱས་སོ།། གཞུང་འདི་གཙང་ནག་པས་འགྱུར་སྔ་ཕྱི་ཐམས་ཅད་བལྟས་ནས། ཁོང་རང་གི་ཐུགས་ལ་གང་བདེ་བསྒྲིགས་པ་ཡིན་ནམ་ཞེས་གྲག་ལ། རྒྱ་དཔེ་དང་འགྲེལ་པ་དང་མི་མཐུན་པ་མང་པོ་སྣང་ཡང་། རྔོག་འགྱུར་བཟང་མ་ཞིག་འབད་དེ་བཙལ་ཡང་མ་རྙེད་པས། དོན་ལ་འགལ་བ་ཆེན་པོ་མེད་པ་རྣམས་གྲགས་པ་བཞིན་དུ་བཤད། མི་བཅོས་སུ་མི་རུང་བ་རྣམས་རྒྱ་དཔེ་དང་འགྲེལ་པ་དང་བསྟུན་ནས་ལོགས་སུ་གཏན་ལ་ཕབ། བཤད་པ་ཁ་ཅིག་འཕྲལ་ལ་བདེ་བདེ་འདྲ་བ་མེད་ཀྱང་། རྒྱ་དཔེ་དང་འགྲེལ་པ་དང་མཐུན་པར་ཡོད་པས་ཕུགས་ཡིད་
བརྟན་ཐུབ་པར་ཡོད་དོ།། སྐབས་སུ་འབབ་པའི་མདོའི་ལུང་དང་སྦྱོར་བ་གལ་ཆེ་བར་སྣང་ཡང༌། གཞུང་ཆེས་པས་འཇིགས་ནས་མེད་ཁ་མེད་རྣམས་མ་གཏོགས་པ་མ་བཀོད་པས། མདོ་སྡེ་དང་བསླབ་བཏུས་དང་མདོ་བཏུས་རྣམས་སུ་བལྟ་བར་བྱའོ།། །། 
གང་ཞིག་སྟོང་ཉིད་སྙིང་རྗེ་དབྱེར་མེད་པའི།། བྱང་ཆུབ་སེམས་ཀྱིས་ཐུགས་ཀྱི་རྒྱུད་གཏམས་ཏེ།། གཞན་དོན་གཙོར་མཛད་སྒྲུབ་པ་ལྷུར་ལེན་པའི།། དཔལ་ལྡན་འཕགས་པ་ཞི་བ་ལྷ་ཡི་གཞུང༌།། རྟེན་དང་བསམ་སྦྱོར་ཕུན་ཚོགས་ཐབས་མཁས་ཀྱིས།། དོན་གཉིས་མཐར་ཕྱིན་སངས་རྒྱས་ཐོབ་པའི་ལམ།། བྱང་ཆུབ་སྤྱོད་ལ་འཇུག་འདོད་གང་ཟག་ལ།། བརྩེ་བས་གདམས་པའི་བྱང་ཆུབ་སྤྱོད་འཇུག་འདི།། བཏུས་པའི་མདོ་དང་འགྲེལ་པ་འགྲེལ་བཤད་དང༌།། བསླབ་བཏུས་མདོ་བཏུས་རྩ་འགྲེལ་ལ་སོགས་པ།། མཁས་མང་ལེགས་བཤད་ཀུན་ལས་བཏུས་པ་ཡི།། རྣམ་བཤད་འདི་ནི་བུ་སྟོན་ཁ་ཆེས་བྱས།། དེ་ཡི་དགེ་བས་མཐའ་ཡས་སྐྱེ་རྒུའི་ཚོགས།། སྐྱོ་ངལ་ཀུན་སེལ་བྱང་ཆུབ་སེམས་ཀྱི་རྟ།། ཞོན་ནས་བདེ་ནས་བདེ་བའི་ལམ་རྒྱུས་ཏེ།། བླ་མེད་བྱང་ཆུབ་དགའ་སྟོན་མྱོང་བར་ཤོག །། གལ་ཏེ་འདི་ལ་ནོངས་པའི་ཚོགས་མཆིས་ན།། བླ་མ་ལྷར་བཅས་མཁས་རྣམས་བཟོད་མཛད་ཅིང་།། ནོངས་དེའི་རྩ་བ་བདག་གི་མ་རིག་པ།། ཁྱེད་ཀྱིས་རྩད་ནས་དབྱུང་བར་མི་རིགས་སམ།། རྣམ་བཤད་ཟླ་བའི་ཟེར་འདི་ཡང་།། ཕྱོགས་འཛིན་སྤྲིན་གྱིས་མི་སྒྲིབ་ཅིང༌།། ལོག་རྟོག་སྒྲ་གཅན་ལས་གྲོལ་ཏེ།། བློ་གསལ་ཀུན་དའི་གཉེན་གྱུར་ཅིག། བྱང་ཆུབ་ཀྱི་སྤྱོད་པ་ལ་འཇུག་པའི་རྒྱ་ཆེར་འགྲེལ་པ་བྱང་ཆུབ་ཀྱི་སེམས་གསལ་བར་
བྱེད་པ་ཟླ་བའི་འོད་ཟེར་ཞེས་བྱ་བ་འདི། གཞོན་ནུ་རིགས་བཟང་དད་པའི་རྒྱན་གྱིས་མཛེས་པའི་ཡེ་ཤེས་ཀུན་དགས་རིན་པོ་ཆེའི་མེ་ཏོག་དང་བཅས་པས་གསོལ་བ་བཏབ་པའི་དོན་དུ།ཤཱཀྱའི་དགེ་སློང་རིན་ཆེན་གྲུབ་ཀྱིས་འབྲུ་མང་པོའི་ལོ། མགོ་ཅན་གྱི་ཟླ་བའི་ཚེས་བཅུ་བདུན་ལ་གྲུབ་པར་སྦྱར་བའི་ཡི་གེ་པ་ནི། དུས་འཁོར་བ་ཤཱཀྱ་དཔལ་བཟང་པོའོ།། འདིས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་མྱུར་དུ་སྐེམ་པར་གྱུར་ཅིག། མངྒ་ལཾ།། །།
