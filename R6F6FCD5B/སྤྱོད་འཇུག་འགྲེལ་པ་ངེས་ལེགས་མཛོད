༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་པ་ངེས་ལེགས་མཛོད་ཅེས་བྱ་བ་བཞུགས་སོ།། ﻿བཀྲ་ཤིས་གང་ཞིག་གསེར་སྦྱངས་རྡུལ་བརྩེགས་རི་བོའི་ངོས། །བཀྲ་ཤིས་ཉི་འོད་བྱེ་བས་འཁྱཱུད་འདྲའི་གཟི་བྱིན་ཅན། །བཀྲ་ཤིས་ངོ་མཚར་མཚན་དཔེའི་དཔལ་ཡོན་རྫོགས་པའི་སྐུ། །བཀྲ་ཤིས་སྟོན་མཆོག་ཤཱཀྱ་ཏོག་ལ་གུས་ཕྱག་བཅཡ། རྒྱལ་ཀུན་ཡབ་ཏུ་གྱུར་སྲས་ཀྱི་ཚུལ། །མཁྱེན་རབ་དབང་ཕྱུག་སྨྲ་མཁས་ཡོངས་ཀྱི་ལྷ། །མཚན་ཙམ་ཐོས་པས་རྨོངས་པ་འགོག་བྱེད་པའི། །འཇམ་དཔལ་ཡེ་ཤེས་སེམས་དཔས་བདག་བློ་སྐྱོངས། །ཇི་ལྟ་ཇི་སྙེད་གཟིགས་པ་ཆགས་ཐོགས་བྲལ། །གཞན་དོན་ལ་དགྱེས་འཇུག་པ་འབྱམས་སུ་ཀླས། །ཐེག་ཆེན་བྱང་ཆུབ་སྤྱོད་པའི་ཤིང་རྟ་ཆེ། །ཞི་བ་ལྷ་ཡི་དཔལ་དེར་གཙུག་གིས་འདུད། །རིག་གྲོལ་རྒྱ་མཚོའི་མཛོད་ལས་གང་བྱུང་བ། །དེ་ནི་བརྩེ་ཆེན་ཐུགས་རྗེ་མངའ་རྣམས་ཡིན། །འགྲོ་མང་བདག་གིར་མཛད་ལ་མི་ངལ་བའི། །མཐའ་དག་རྒྱལ་སྲས་ཚོགས་་ཀྱིས་དགེ་ལེགས་མཛོད། །བྱང་ཆུབ་སྤྱོད་འཇུག་རིང་ལུགས་ཟླ་མེད ། །ཐོས་འདི་དམ་པ་མཆོག་པ་དྲིན་ལས་བྱུང་། །རང་གིས་དྲན་པའི་གསོས་སུ་ཉུང་གསལ་བྱ། །ཆོས་སྤྱན་ལྡན་པའི་བརྫུ་བག་མ་ཡིན་ནོ།། 

འདིར་ཐར་པ་ཐམས་ཅད་མཁྱེན་པའི་གཞུང་ལམ་ཕན་བདེ་ཀུན་གྱི་འབྱུང་གནས་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་ཚུལ་གང་ཡིན་པ་དེ་ལ་གསུམ། མཚན་དང་། གཞུང་དོན། བརྩམས་པ་མཐར་ཕྱིན་པའི་དོན་ནོ།། དང་པོ་མཚོན་དངོས་དང་། ཞར་བྱུང་འགྱུར་ཕྱག་གོ། དང་པོ་ནི། རྒྱ་གར་ན་སྐད་རིགས་ཆེན་པོ་བཞི་ལ་སོགས་པ་ཡོད་པའི་ནང་གསེས་ལེགས་པར་སྦྱར་བ་ལྷའི་སྐད་དུ། བོ་དྷི་སཏྭ་ཙརྱ་ཨ་བ་ཏཱ་ར་ཞེས་ཡུལ་ཁུངས་སུ་དྲངས་ཏེ་བོད་སྐད་དུ་བསྒྱུར་བ། བོ་དྷི་བྱང་ཆུབ། སཏྭ་སེམས་དཔའ། ཙརྱ་སྤྱོད་པ། ཨ་བ་ཏཱ་ར་འཇུག་པ་ཡིན་ལ། བརྗོད་བྱའི་དོན་དང་། རྗོད་བྱེད་ཀྱི་ཚད་དང་། བྱེད་ལས་དང་། གནས་དང་། འཁོར་དང་། དུས་དང་། དཔེའི་སྒོ་ནས་མཚན་བཏགས་པ་ཡོད་པ་ལས་འདི་ནི་དང་པོའི་སྒོ་ནས་ཡིན་པར་ཤེས་པར་བྱ་ཞིང་། མདོ་ལས་ཀར་གཤེགས་པ་ལས། མིང་དུ་གདགས་པར་མ་མཛད་ན། འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྨོངས་པ་བསལ་བའི་ཕྱིར། །མགོན་པོས་མིང་དུ་གདགས་པར་མཛད། །ཅེས་པ་ལྟར་དགོས་པ་དང་བཅས་པའོ།། 



གཉིས་པ་ནི། སངས་རྒྱས་དང་བྱང་ཆུབ་སེམས་ཐམས་ཅད་ལ་ཕྱག་འཚལ་ལོ་ཞེས་སྡེ་སྣོད་ངོས་འཛིན་གྱི་ཕྱག་ལོ་ཙཱ་བས་མཛད། །

གཉིས་པ་གཞུང་དོན་ལ་གསུམ། །བསྟན་བཅོས་རྩོམ་པ་ལ་འཇུག་པའི་རྒྱུ། བརྩམ་བྱ་བསྟན་བཅོས་ལུས་ཀྱི་རང་བཞིན་དངོས། མཇུག་མཐར་ཕྱིན་པའི་བྱ་བའོ།། དང་པོ་ལའང་བཞི།  མཆོད་པར་བརྗོད་པ། བརྩམ་པར་དམ་བཅས་བ། ཁེངས་པ་བསྐྱུང་བ། བརྩམས་པར་དོན་ཡོད་པར་བསྟན་པའོ།། དང་པོ་ནི། ཟག་པ་འཁོར་བའི་སྡུག་བསྔལ་སྤངས་ཤིང་ཟག་མེད་བདེ་ཆེན་གྱི་སར་ལེགས་པར་གཤེགས་པནི་སྲས་རྒྱས་དཀོན་མཆོག རྣམ་ཀུན་མཆོག་ལྡན་གྱི་སྟོང་ཉིད་མངོན་སུམ་དུ་གྱུར་པ་ཆོས་ཀྱི་སྐུ་དག་པ་གཉིས་ལྡན་དང་། འགོག་ལམ་གྱི་བདེན་པས་བསྡུས་པ་ཆགས་བྲལ་ཞི་བསིལ་གྱི་དཔལ་ཡོན་མངའ་བ་ཆོས་དཀོན་མཆོག །སྲས་རྒྱས་ཀྱི་ཐུགས་ལས་འཁྲུངས་པའི་སྲས་ཇི་ལྟ་བ་ཆོས་ཉིད་ཀྱི་དོན་དང་ཆོས་ཅན་ཇི་སྙེད་མཁྱེན་པ་ལས་ཕྱིར་མི་ལྡོག་པའི་ཐེག་ཆེན་གྱི་འཕགས་པ་རྒྱལ་བའི་གང་ང་འཚོབ་དགེ་འདུན་དཀོན་མཆོག་བཅས་པའི་སྐྱབས་གནས་གསུམ་དང་། ཐེག་ཆེན་གྱི་སྐྱབས་ཡུལ་དངོས་མ་ཡིན་ཀྱང་ཡོན་ཏན་གྱིས་མཐོ་ཞིང་ཕན་འདོགས་པ་ལ་སོགས་པས་ཕྱག་བྱ་བའི་འོས་སུ་གྱུར་པ་ཉན་རང་མཁན་སློབ་རྟེན་གསུམ་ཀུན་ལའང་རྩོམ་པ་པོའི་སྒོ་གསུམ་གྱི་བྱ་བ་གཅིག་ཏུ་གུས་པས་ཕྱག་འཚལ་ཞིང་བཏུད་པ་ཡིན་ཏེ། གནས་སྐབས་དང་མཐར་ཐུག་གི་བདེ་ལེགས་འབྱུང་བའི་རྒྱུ་ཡིན་པའི་ཕྱིར་རོ།། དེའང་ཀླུ་སྒྲུབ་ཞབས་ཀྱིས། བསྟན་བཅོས་བྱེད་པོས་སྟོན་པ་ལ། མཆོད་པར་བརྗོད་པ་འབྲས་མེད་མིན། །སྟོན་པ་དང་ནི་བསྟན་བཅོས་ལ། །དད་འདུན་བསྐྱེད་པར་བྱ་ཕྱིར་རོ།། ཞེས་གསུངས་པ་ལྟར་ཆེད་དུ་དགོངས་སོ། །

གཉིས་པ་ནི། བདེ་གཤེགས་སངས་རྒྱས་ཀྱི་སྲས་བྱང་སེམས་རྣམས་ཀྱི་སེམས་བསྐྱེད་སྔོན་དུ་སོང་བའི་ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཕྲིམས། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ཉམས་སུ་ལེན་པའི་ཚུལ་ལ་འཇུག་པ་ནི། རང་དགར་མ་ཡིན་པར་ཐེག་ཆེན་གྱི་གསུང་རབ་རྣམ་དག་ལས་བྱུང་བ་རྣམས་འཐོར་བ་རྣམས་ཕྱོགས་གཅིག་ཏུ་སྡུད། མི་གསལ་བ་རྣམས་གསལ་བར་དབྱེ། གོང་འོག་འཁྲུགས་པ་རྣམས་གོ་རིམས་སུ་བསྡེབས་པར་བྱས་ནས་ལུང་ཇི་་ལྟ་བ་བཞིན་དུ་ཚང་ལ་མ་ནོར་བར་མདོར་བསྡུས་ནས་ནི་བརྗོད་པར་བྱ་སྟེ། ཚིག་ཉུང་ངུས་དོན་རྒྱ་ཆེན་པོ་བདེ་བླག་ཏུ་རྟོགས་པར་བྱེད་པའི་ཕྱིར་རོ།། 

གསུམ་པ་ནི། སྔོན་ཆད་མདོ་སོགས་ལུང་རྣམ་དག་ལས་མ་བྱུང་བའི་དོན་གཞན་ཡང་འདིར་བརྗོད་པར་བྱ་བ་མེད་ཅིང་། ཚིག་རྒྱན་སྙན་ངག་དང་སྡེབ་སྦྱོར་གྱིས་ཤིན་ཏུ་མཛེས་པས་གཞན་ལས་ཁྱད་པར་དུ་གྱུར་པའི་མཁས་པའང་བདག་ཞི་བ་ལྷ་ལ་ཡོད་པ་མིན་ཏེ། རྒྱུ་མཚན་དེ་དག་གི་ཕྱིར་གཞན་མང་པོ་མགུ་བའི་དོན་དུ་བྱ་བའི་བསམ་པ་བདག་ལ་མེད་ཅེས་ང་རྒྱལ་སྤངས་ནས་དུལ་བ་མངོན་དུ་བྱས་ཤིང་། ཅིའི་ཕྱིར་ན་རང་གི་ཡིད་ལ་སྨོན་འཇུག་བྱང་ཆུབ་ཀྱི་སེམས་བསྒོམ་པའི་ཕྱིར་ང་གཞུང་འདི་བརྩམས་སོ། །བརྩམས་ཞེས་འདས་ཚིག་བསྟན་པ་ནི་སྔར་ཐུགས་ཡུལ་དུ་བརྩམས་ཟིན་པའི་དོན་དུ་འགྲེལ་བྱེད་རྣམས་ཀྱིས་བཞེད་དེ། 

བཞི་པ ། ཚོགས་གཉིས་ཀྱི་དགེ་བ་བྱང་ཆུབ་ཀྱི་སེམས་བསྒོམ་ཞིང་འདྲིས་པར་བྱ་བའི་ཕྱིར་བྱང་ཆུབ་ཆེན་པོ་ལ་དང་འདོད་ཡིད་ཆེས་ཀྱི་བདག་གི་དད་གསུམ་རྫོགས་པའི་ཤུགས་རྣམས་གཞུང་འདི་དག་མཐོང་བའི་དབང་གིས་ཀྱང་རེ་ཞིག་གོང་འཕེལ་དུ་འགྱུར་ལ། དེར་མ་ཟད་ཐེག་པ་ཆེན་པོའི་རིགས་ཡོད་པ་དང་། གཞན་དོན་དུ་རྫོགས་བྱང་དོན་དུ་གཉེར་བའི་ཡོན་ཏན་སོགས་ཀྱིས་བདག་དང་སྐལ་པ་མི་མཉམ་པའི་གཞན་གྱིས་ཀྱང་ཅི་སྟེ་བརྒྱ་ལམ་ན་གཞུང་འདི་དག་མཐོང་ཞིང་རྟོགས་ནས་ཉམས་སུ་བླངས་ན་བྱང་ཆུབ་ཀྱི་སེམས་རིན་པོ་ཆེ་འཕེལ་བའི་དོན་དོན་ཡོད་བར་འགྱུར་རོ།། 

གཉིས་པ་བརྩམ་བྱ་བསྟན་བཅོས་ལུས་ཀྱི་རང་བཞིན་དངོས་བཤད་པ་ཀུན་རྫོབ་དང་དོན་དམ་པའི་བྱང་ཆུབ་སེམས་རིན་པོ་ཆེ་རང་རྒྱུད་ལམ་སྐྱེས་པ་སྐྱེ་བར་བྱེད་པའི་ལེའུ་གསུམ། སྐྱེས་པ་མི་ཉམས་པར་བྱེད་པའི་ལེའུ་གསུམ། མི་ཉམས་པ་གོང་ནས་གོང་དུ་འཕེལ་བར་བྱེད་པའ་ལེའུ་གསུམ། དེ་ལྟར་སྤེལ་བའི་འབྲས་བུ་གཞན་དོན་དུ་བསྔོ་ཞིང་སྨོན་པའི་ལེའུ་གཅིག་དང་བཅས་པ་གཞུང་ལེའུ་བཅུའི་རང་བཞིན་བཅད་བཞིའི་ཁོངས་སུ་བསྡུས་ཏེ་འཆད་པ་་ལས། དང་པོ་བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ལ་མ་སྐྱེས་པ་སྐྱེ་བར་བྱེད་པའི་ལེའུ་གསུམ་གྱི་དང་པོ་ཕན་ཡོན་གྱི་སྒོ་ནས་དྲོད་པ་སྐྱེད་པའི་ལེའུ། གཉིས་པ་མི་མཐུན་ཕྱོགས་ཀྱི་སྡིག་པ་བཤགས་པའི་ལེའུ། གསུམ་པ་མཐུན་ཕྱོགས་བྱང་སེམས་ཡོངས་བཟུང་གི་ལེའུ་དང་གསུམ་ལས། དང་པོ་ཕན་ཡོན་གྱི་ལེའུ་ལ་གཉིས། གཞུང་དང་། མཚན་ནོ།། དང་པོ་ལའང་གཉིས། བྱང་ཆུབ་སེམས་ཀྱི་རྟེན་བཤད་པ་དང་། ཕན་ཡོན་དངོས་བཤད་པའོ།། དང་པོ་ལའང་གཉིས། ལུས་རྟེན་དང་། སེམས་རྟེན་ནོ།། དང་པོ། དལ་བ་བརྒྱད་དང་འབྱོར་པ་བཅུ་ཕྲག་གིས་བརྒྱན་པའི་མིའི་ལུས་རྟེན་འདི་ནི་ངོ་བོ་དང་། རྒྱུ་དང་། དཔེ་དང་། གྲངས་དད། ཡུན་གྱི་སྒོ་ནས་རྙེད་པར་ཤིན་ཏུ་དཀའ་བ་རྒྱལ་བས་བསྟན་ཅིང་། དམ་པའི་སྐྱེས་བུའི་དོན་མདོན་མཐོ་དང་ངེས་ལེགས་སྒྲུབ་པའི་རྟེན་མཆོག་ཁྱད་པར་ཅན་ཐོབ་པར་གྱུར་ཟིན་པ་ལ། གལ་ཏེ་དུས་སྐབས་འདི་ཉིད་དུ་རང་གཞན་ལ་འཕྲལ་ཡུན་གཉིས་སུ་ཕན་པའི་རྒྱུ་དགེ་ཆོས་མ་བསྒྲུབ་ན། ཕྱིས་ཚེ་རབས་གཞན་རྣམས་སུ་འདི་འདྲ་ཡང་དག་པར་འབྱོར་ཞིང་རྙེད་པར་ག་ལ་འགྱུར་ཏེ་མི་འགྱུར་རོ།། 

གཉིས་པ་ནི། ཇི་ལྟར་ན་ཉིན་བྱེད་ནུབ་པའི་མཚན་མོ་ཟླ་བས་སྤངས་པའི་མུན་ནག་སྐར་མ་ཙམ་ཡང་མི་མངོན་པའི་སྤྲིན་རུབ་སྟུག་པོའི་ནང་ན་གློ་བུར་དུ་གློག་འགྱུ་བའི་འོད་ཀྱིས་དུས་སྐད་ཅིག་ཙམ་ཞིག་ཏུ་དངོས་པོ་རགས་པ་རབ་ཏུ་སྣང་བ་ཅུང་ཟད་སྟོན་པ་ལྟར། དཔེ་དེ་བཞིན་དུ་སངས་རྒྱས་རྣམས་ཀྱི་མཐུ་ཡིས་བརྒྱ་ལམ་རེས་འགའ་ཞིག་ན་འཁོར་བ་སྡུག་བསྔལ་གྱི་མུན་རུམ་གྱིས་འཐུམས་པའི་འཇིག་རྟེན་པ་རྣམས་ལ་རང་གཞན་གྱི་དོན་དུ་དམ་ཆོས་བྱའོ་སྙམ་པའི་བསོད་ནམས་ཀྱི་བློ་གྲོགས་ཐང་འགའ་རེ་ཙམ་འབྱུང་བ་སྲིད་ཀྱི། རྒྱུན་དུ་མི་འབྱུང་བ་དང་། འབྱུང་ཡང་ཡུན་དུ་མི་གནས་པ་ཉིད་ཡིན་ནོ།། 

གཉིས་ལའང་གསུམ། སེམས་བསྐྱེད་སྤྱིའི་ཕན་ཡོན། སྨོན་འཇུག་སོ་སོའི་ཕན་ཡོན། སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བ་བཤད་པའོ།། དང་པོ་ལའང་གསུམ། དགེ་བ་གཞན་ལས་ཁྱད་པར་དུ་འཕགས་པའི་ཕན་ཡོན། མིང་དོན་གནས་འགྱུར་བའི་ཕན་ཡོན། ཕན་ཡོན་དཔེའི་སྒོ་ནས་བསྟན་པའོ།། དང་པོ་ནི། དགེ་བློ་ལན་རེ་ཙམ་སྐྱེས་ཀྱང་འཕྲལ་དུ་ཡལ་ཏེ་འགྲོ་བའི་ཚུལ་དེ་ལྟ་བས་ན་གཉེན་པོ་དགེ་བ་ནི་ཉམ་ཆུང་བ་ཉིད་ལ་རྟག་ཏུ་གནས་ཤིང་། མི་དགེ་བ་སྡིག་པ་སྟོབས་ནུས་ཆེན་པོས་ངན་འགྲོ་གསུམ་ལ་སོགས་པའི་སྡུག་བསྔལ་དོས་དྲགས་ལ་ཡུན་རིང་དུ་སྐྱེད་པར་བྱེད་པའི་བདག་ཉིད་ཤིན་ཏུ་མི་བཟད་པར་གྱུར་པ་གང་ཡིན་པ་དེ་ནི་རྫོགས་པའི་བྱང་ཆུབ་ཀྱི་སེམས་སྟོང་ཉིད་རྗེའིརང་བཞིན་ཅན་མིན་པ་དགེ་བ་ཕལ་པ་གཞན་གང་གིས་ཟིལ་གྱིས་གནོན་པར་འགྱུར་ཏེ་མི་འགྱུར་ཞིང་། བྱང་ཆུབ་སེམས་ཀྱིས་ནི་ཟིལ་གྱིས་གནོན་ནུས་པས་གཟུང་བར་རིགས་སོ།། དེའང་བསྐ༷ལ་པ་གྲངས་མེད་གསུམ་སོགས་དུ་མར་སེམས་ཅན་ལ་ཕན་པའི་ཐབས་འབའ་ཤིག་རབ་ཏུ་དགོགས་པ་ལྷུར་མཛད་པ་ཡི་ཐུབ་དབང་རྫོགས་པའི་སངས་རྒྱས་རྣམས་ཀྱིས་བྱང་ཆུབ་ཀྱི་སེམས་འདི་ཉིད་ཕན་པ་དང་བདེ་ལེགས་ཀྱི་དོན་ཐམས་ཅད་ཡོངས་སུ་འགྲུབ་པའི་རྒྱུར་གྱུར་པར་གཟིགས་ཏེ། འདིས་ནི་གྲངས་དང་ཚད་གཞལ་དུ་མེད་པའི་སྐྱེ་བོའི་ཚོགས་རྣམས་ཀྱིས་གནས་སྐབས་དང་མཐར་ཐུག་གི་བདེ་བ་མཆོག་ཏུ་གྱུར་པ་རྣམས་ཀྱང་ཚེགས་མེད་པ་བདེ་བླག་ཉིད་དུ་ཐོབ་པར་བྱེད་ཅིང་། སྲིད་པ་འཁོར་བར་འཁྱམས་པའི་སྡུག་བསྔལ་བརྒྱ་ཕྲག་མང་པོ་གཞོམ་པར་འདོད་ཅིང་། སེམས་ཅན་ཀུན་གྱི་མི་བདེ་བ་སྡུག་བསྔལ་རྒྱུ་དང་བཅས་པ་བསལ་བར་འདོད་པ་དང་། འཕྲལ་ཡུན་གྱི་བདེ་བ་མང་པོ་བརྒྱ་ཕྲག་དུ་མ་ལ་རང་དང་གཞན་གྱིས་སྤྱད་པར་འདོད་པས་ཀྱང་ཐབས་མཆོག་ཏུ་གྱུར་བ་བྱང་ཆུབ་ཀྱི་སེམས་འདི་ཉིད་དུས་རྟག་ཏུ་གཏང་བར་མི་བྱ་ཞིང་གཟུང་བར་བྱའོ།། 

གཉིས་པ་ནི། གང་ལ་བྱང་ཆུབ་ཀྱི་སེམ༷ས་ཁྱད་པར་ཅན་སྐྱེས་པར་གྱུར་ན་དེ་མ་ཐག་པའི་སྐད་ཅིག་གིས་སྔར་འཁོར་འཁོར་བའི་བཙོན་རར་ཉོན་མོངས་ཀྱི་འཆིང་བས་བསྡམས་པའི་དབང་གིས་སྡུག་བསྔལ་བས་ཉམ་ཐག་པ་ཅན་གྱི་སེམས་ཅན་རྣམས་ཀྱང་། མིང་བདེ་གཤེགས་རྣམས་ཀྱི་སྲས་བྱང་ཆུབ་སེམས་དཔའ་ཞེ༷ས་སུ་འཕོས་ཏེ་བརྗོད་པར་བྱ་བར་འགྱུར་ཞིང་། དོན་འཇིག་རྟེན་ན་འགྲོ་བ་མང་པོ་ལྷ་མིར་བཅས་པས་ཕྱག་མཆོད་བཀུར་སྟི་བྱ༷་བ༷ར་འོས་པ་བསོད་ནམས་ཀྱི་ཞིང་དུ་འགྱུར་རོ།། 

གསུམ་པ་ལའང་དྲུག །གསེར་འགྱུར་གྱི་དཔེས་སངས་རྒྱས་ཐོབ་པར་བསྟན་པ། རིན་པོ་ཆེའི་དཔེས་དོན་ཆེ་བར་བསྟན་པ། འབྲས་བུ་ཅན་གྱི་ལྗོན་ཤིང་གི་དཔེས་དགེ་རྩ་ཆུང་མི་ཟ་བར་གོང་འཕེལ་དུ་བསྟན་པ། སྐྱེལ་མ་དཔའ་བོའི་དཔེས་ངེས་པའི་སྡིག་པ་ཟིལ་གྱིས་གནོན་པར་བཤད་པ། དུས་མཐའི་མེའི་དཔེས་མ་ངེས་པའི་སྡིག་པ་དྲུངས་ནས་འབྱིན་པར་བསྟན་པ། འདིར་མ་བཤད་པ་གཞན་དུ་ཞལ་འཕངས་པའོ།། དང་པོ་ནི། གསེར་འགྱུར་གྱི་རྩི་ཞེས་དངུལ་ཆུ་སྨིན་པའི་རིགས་ཉུང་དུ་ཡི་རྣམ་པ་དེས་ཀྱང་ལྕགས་མང་པོ་ཞིག་གསེར་བཟང་མཆོག་ཏུ་གྱུར་པ་ཉིད་དུ་བསྒྱུར་ནུས་པ་ལྟ་བུར་མི་གཙང་བའི་རྫས་མང་པོ་ལས་གྲུབ་པའི་ལུས་འདི་བླངས་ནས་རྒྱལ་བའི་སྐུ་དགོས་འདོད་ཀུན་འབྱུང་ནོར་བུ་རིན་ཆེ༷ན་ལྟར་བསྒྱུར་ཞིང་རིན་ཐང་གཞལ་དུ་མེད་པའི་ཡོན་ཏན་དང་ལྡན་པར་བསྒྱུར་བར་ནུས་པ་ཡིན་པས་ན། བྱང་ཆུབ་ཀྱི་སེམས་ཞེས་བྱ་བ་འདི་གཡོ་མེད་རབ་ཏུ་བརྟན་པར་ཟུངས་ཤིག། 

གཉིས་པ་ནི། འགྲོ་བའི་དེད་དཔོན་འཁོར་བའི༌རྒྱ་མཚོ་ལས་སྒྲོལ་བྱེད་རྫོགས་པའི་སངས་རྒྱས་མཁྱེན་རབ་མཚུངས་མེད་གཅིག་པུར་གྱུར་པ་དེ་ཉིད་ཀྱི་ཚད་མེད་པའི་ཡེ་ཤེས་ཀྱི་བློས་ལེགས་པར་ཡོངས་སུ་དཔྱད་ཅིང་བརྟགས་པར་མཛད་པ་ན། བྱངཆུབ་ཀྱི་སེམས་རིན་པོ་ཆེ་འདི་འདོད་འབྱུང་དབང་གི་རྒྱལ་པོ་ལྟར་རིན་ཐང་ཆེ་བར་གཟིགས་པས། འགྲོ་བའི་གནས་འཁོར་བའི་རྒྱ་མཚོ་དང་བྲལ་པར་འདོད་པའི་སྐྱེ་བོ་རྣ༷མས་ཀྱིས་རིན་ཆེན་བྱང་ཆུབ་ཀྱི་སེམས་ལེགས་པོ་མཆོག་ཏུ་གྱུར་པ་འདི་འདོད་འབྱུང་དབང་གི་རྒྱལ་པོ་ལྟར་རིན་ཐང་ཆེ་བར་གཟིགས་པས། འགྲོ་བའི་གནས་འཁོར་བའི་རྒྱ་མཚོ་དང་བྲལ་བར་འདོད་པའི་སྐྱེ་བོ་རྣམས་ཀྱིས་རིན་ཆེན་བྱང་ཆུབ་ཀྱི་སེམས་ལེགས་པོ་མཆོག་ཏུ་གྱུར་པ་འདི་གཡོ་མེད་བརྟན་པར་བཟུང་དགོས་པ་ཡིན་ནོ།། 

གསུམ་པ་ནི།     བྱང་ཆུབ་སེམས་བསྐྱེད་ཀྱིས་མ་ཟིན་པའི་དགེ་བ་གཞན་ཀུན་འབྲས་བུ་ལན་གཅིག་སྨིན་ནས་སླར་མི་སྐྱེ་བའི་ཆུ་ཤིང་བཞིན་དུ་ནི་ཉན་རང་དགྲ་བཅོམ་པའི་དགེ་བ་རྣམས་དང་བསོད་ནམས་ཆ་མཐུན་གྱི་དགེ་རྩ་གཞན་ཡང་འབྲས་བུ་བསྐྱེད་ནས་ཟད་པར་འགྱུར་བ་ཉ༷ད་ཡིན་ལ། བྱང་ཆུབ་སེམས་ཀྱི༷ས་ཟིན་པའི་དགེ་འབྲས་ནི་དཔག་བསམ་ལྗོན་པའི་ཤ༷ང་བཞིན་འཁོར་བ་ནས་རྣམ་མཁྱེན་གྱི་བར་དུ་རྟག་པར་ཡང་འབྲས་བུ་རྣམ་པ་མང་པོ་འབྱིན་པས་ཀྱང་མི་ཟད་ཅིང་གོང་ནས་གོང་དུ་འཕེལ་བར་འགྱུར་རོ།། 

བཞི་པ་ནི། སྡིག་པ་མཚམས་མེད་སོགས་ཤིན་ཏུ་མི་བཟད་པ་བྱས་ན་མནར་མེད་པའི་དམྱལ་བར་ལྷུ་བར་འགྱུར་བ་ཡིན་ཡང་། དཔའ་བོ་གོ་ཆ་ད་ལྡན་པ་ལ་བརྟེན་ནས་ལམ་དུ་དགྲ་ཡི་འཇིགས་པ་ཆེན་པོ་མི་འབྱུང་བ་ལྟར། བྱང་ཆུབ་ཀྱི་སེམས་གང་ལ་བརྟེན་ནས་ཡུད་ཀྱིས་ཏེ་ཡུན་ཐུང་ངུས་སྒྲིབ་པ་དང་བྲལ་ནས་སྡུག་བསྔལ་ལས་སྒྲོ༷ལ་བར་འགྱུར་བ་ཡིན་པས་ན། དེ་ལ་བག་ཡོད་ཅན་རྣམས་ཀྱིས་ཅིས་མི་བསྟེན་ཏེ་བསྟེན་པར་རིགས་སོ།། 

ལྔ་པ་ནི།  ཁྱད་འཕགས་པ་ཡང་ཆུབ་ཀྱི་སེམས་དེས་ནི། དུས་མཐའི་འཇིག་བསྐལ་གྱི་ཉི་མ་བདུན་གྱི་མེས་བསམ་གཏན་དང་པོའི་ལྷ་གནས་མན་སྲེག་པར་བྱེད་པ་བཞིན་དུ་སྡིག་པ་ཆེན་པོ་སྲོག་གཅོད་ལ་སོགས་པ་བྱས་པ་དང་། མ་ངེས་པའི་སྡིག་པ་ཆུང་ངུ་རྣམས་ཀྱང་བྱང་ཆུབ་ཀྱི་སེམས་རྒྱུད་ལ་སྐྱེས་པས་དུས་མཐའི་སྐད་ཅིག་གཅིག་གིས་ངེས་ངེམ་པར་ཐེ་ཚོམ་མེད་པར་སྲིག་པར་བྱེད་པས་ན། བྱང་ཆུབ་ཀྱི་སེམས་ཁྱད་པར་དུ་འཕགས་པ་དེ་བླང་དོར་གྱི་དམིགས་ཕྱེད་པ་རྣམས་ཀྱིས་ནན་ཏན་དུ་རྒྱུད་ལ་བསྐྱེད་པར་བྱའོ།། 

དྲུག་པ་ནི། གཞན་ཡང་བྱང་ཆུབ་ཀྱི་སེམས་དེ་ཡི་ཕན་ཡོན་དཔག་ཏུ་མེད་པ་དག་རྒྱལ་ཚབ་བྱམས་མགོན་མཁྱེན་པ་གཉིས་ཀྱི་བློ་གྲོས་དང་ལྡན་པས་ཚོང་དཔོན་གྱི་བུ་གཞོན་ནུ་ནོར་བཟང་ལ་བཤད་དེ། ཇི་སྐད་དུ། སྡོང་པོ་བཀོད་པའི་ལེའུ་བཞི་བཅུ་རྩ་བཞི་པ་ལས། ནོར་བཟང་འཇམ་དཔལ་ལ་ཐུགས་བསྐྱེད་ནས་བསླབ་བྱ་བཙལ་དུ་སོང་བ་བྱམས་ཆེན་གྱི་དྲུང་དུ་ཕྱིན་ཏེ་ཞུས་པ། འཕགས་པ་བདག་བླ་ན་མེད་པའི་བྱང་ཆུབ་ཏུ་ཡང་དག་པར་ཞུགས་ན། བྱང་ཆུབ་སེམས་དཔའི་སྤྱོད་པ་ལ་ཇི་ལྟར་ནན་ཏན་དུ་བགྱི་བ་མ་འཚལ་བས་བསྟན་དུ་གསོལ་ཞེས་ཞུས་པའི་ལན་དུ། རིགས་ཀྱི་བུ་ཁྱོད་ཀྱིས་བྱང་ཆུབ་ཀྱི་སེམས་ཡོངས་སུ་བཟུང་བར་བྱའོ།། དེ་ཅིའི་ཕྱིར་ཞེ་ན། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཆོས་ཐམས་ཅད་ཀྱི་ས་བོན་ལྟ་བུའོ།། འགྲོ་བ་ཐམས་ཅད་ཀྱི་དཀར་པོ་རྣམ་པར་འཕེལ་བའི་ཞིང་ལྟ་བུའོ།། ཞེས་པ་ནས་རྩི་ད་ནོར་བུའི་དཔེའི་བར་དུ་ཕན་ཡོན་ཕྱེད་དང་སུམ་བརྒྱར་ཉེ་བ་དངོས་སུ་གསུངས་ནས། ཕན་ཡོན་དེ་དག་ད་གཞན་ཡང་ཚད་མེད་པ་དང་ལྡན་ནོ་ཞེས་གསུངས་པ་ལྟར་ཤེས་པར་བྱའོ།། 

གཉིས་པ་སྨོན་འཇུག་སོ་སོའི་ཕན་ཡོན་ལའང་གསུམ། སྨོན་འཇུག་གི་དབྱེ་བ། ཕན་ཡོན་གྱི་ཁྱད་པར། ལུང་རིགས་ཀྱི་སྒོ་ནས་བསྒྲུབ་པའོ།། དང་པོ་ནི། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་དེ་ལ་དབྱེ་བ་བདེན་གཉིས་དང་དཔེ་གྲོགས་ཆོས་གསུམ་སྦྱར་བའི་ས་མཚམས་སོགས་མང་པོར་འགྱུར་ཡང་མདོར་བསྡུ་ན་རྣམ་པ་གཉིས་སུ་ཤེས་པར་བྱ་སྟེ། བྱང་ཆུབ་ཆེན་པོ་ཐོབ་འདོད་སྨོན་པའི་སེམས་བསྐྱེད་དང་ནི། དེས་ཀུན་ནས་བསླངས་པའི་བྱང་ཆུབ་ཀྱི་སྤྱོད་པ་ལ་འཇུག་བཞིན་པ་འཇུག་པ་སེམས་བསྐྱེད་ཉིད་ཡིན་ནོ།། དཔེར་ན་དམིགས་སུ་བཀར་བའི་ཡུལ་དུ་འགྲོ་བར་འདོད་པ་དང་། དེའི་ལམ་དུ་ཞུགས་ནས་འགྲོ་བ་ཡི་བྱེ་བྲག་ཇི་ལྟར་ཡོད་ཤེས་པ་ལྟར། དེ་བཞིན་དུ་ཐེག་ཆེན་གྱི་གཞུང་ལུགས་ལ་མཁས་པས་སྨོན་འཇུག་འདི་གཉིས་ཀྱི་བྱེ་བྲག་ཀྱང་གོ་རིམ་ཇི་ལྟ་བ་བཞིན་དུ་ཤེས་པར་བྱའོ།། 

གཉིས་པ་ནི། བྱང་ཆུབ་ཏུ་སྨོན་པའི་སེམས་སྐྱེས་པ་ལས་ནི་གནས་སྐབས་འཁོར་བ་ན་སྤྱོད་པའི་ཚེ་ལྷ་མིའི་ཕུན་ཚོགས་སོགས་འབྲས་བུ་ཆེ་བ་དུ་མ་ཞིག་འབྱུང་བ་ཡིན་ཡང་། ཇི་ལྟར་སྦྱིན་སོགས་ལ་འཇུག་པའི་སེམས་བཞིན་དུ་བསོད་ནམས་དང་། དེའི་རྒྱུ་སྒོ་གསུམ་གྱི་དགེ་བ་རྒྱུན་ཆགས་བར་མེད་དུ་འབྱུང་བ་མིན་ཅིང་། འཇུག་པ་སེམས་བསྐྱེད་སྐྱེས་པའི་དུས་གང་ནས་བཟུང་སྟེ་ཆེད་དུ་བྱ་བ་སེམས་ཅན་གྱི་ཁམས་མུ་མཐའ་ཡས་པ་འཁོར་བ་ལས་རབ་ཏུ་བསྒྲལ་བའི་ཕྱིར་དུ་གཞན་དོན་ལས་མི་ལྡོག་པ་ཡི་སེམས་ཀྱིས་སུ་འཇུག་པ་སེམས་བསྐྱེད་དེ་ཆོ་གས་ཡང་དག་བླངས་ཏེ་གནས་པར་གྱུར་ཏེ། དེ་ནས་བཟུང་སྟེ་གཉིད་ལོག་གམ། བག་མེད་པའི་ངང་ཚུལ་ཅན་དུ་གྱུར་ཀྱང་རུང་སྟེ་བསོད་ནམས་ཀྱི་ཤུགས་དྲག་པོ་རྒྱ་ཆེ་ཞིང་རྒྱུན་མི་ཆད་པ་དུ་མ་ཞིག་ཚད་ནམ་མཁའ་ད་མཉམ་པར་རབ་ཏུ་འབྱུང་བ་ཡིན་ནོ།། 

གསུམ་པ་ལའང་གཉིས། ལུང་དང་རིགས་པའི་སྒོ་ནས་བསྒྲུབ་པའོ།། དང་པོ་ནི། འཇུག་སེམས་ལས་བསོད་ནམས་གཞལ་དུ་མེད་པ་འབྱུང་བ་འདི་ནི་འཐད་པ་རྒྱུ་མཚན་ད་བཅས་པར་འཕགས་པ་ལག་བཟང་གིས་ནི་ཞུས་པའི་མདོ་ལས། ཐེག་དམན་ལ་མོས་པའི་སེམས་ཅན་རྣམས་ཐེག་ཅེན་ལ་གཞུག་པའི་དོན་གྱི་ཕྱིར་དུ་དེ་བཞིན་གཤེགས་་ཉིད་ཀྱིས་གསུངས་སོ།། 

གཉིས་པ་རིགས་པས་བསྒྲུབ་པ་ལའང་གཉིས། སྨོན་པའི་ཕན་ཡོན་དང་། འཇུག་པའི་ཕན་ཡོན་ནོ།། དང་་པོ་ནི། སྔོན་དེད་དཔོན་མཛའ་བོའི་བུ་མོའི་གཏམ་རྒྱུད་ལྟར་སེམས་ཅན་ཉུང་ཟད་རྣམས་ཀྱི་ཀླད་ནད་ཙམ་ཡང་ཐབས་ཀྱིས་བསལ་ལོ་སྙམ་དུ་བསམ་ན་ཡང་གཞན་ལ་ཕན་འདོགས་པར་འདོད་པའི་བསམ་པ་དང་ལྡན་པ་ཡིན་ཏེ། རྒྱུ་དེས་བསོད་ནམས་དཔག་ཏུ་མེད་པར་ལྡན་པར་འགྱུར་ན། སེམས་ཅན་མཐའ་ཡས་པ་རེ་རེའི་རྒྱུད་ལའང་མི་བདེ་བའི་རྒྱུ་སྡུག་བསྔལ་དཔག་ཏུ་མེད་པ་ཞིག་ཡོད་པ་གཞི་ནས་བསལ་བར་འདོད་ཅིང་། དེ་དག་རེ་རེའང་འཕྲལ་ཡུན་གྱི་ཡོན་ཏན་དཔག་མེད་དུ་གནས་པ་ཅན་བསྒྲུབ་པར་འདོད་པ་ལ་ནི་སྨོས་ཅི་དགོས་ཏེ་ཕན་ཡོན་ཚད་ལས་འདས་སོ།། དེ་ལྟར་ན་ཕན་ཡོན་སེམས་ཁྱད་པར་ཅན་ནི་ཕའམ་ཡང་ནམ་ཡང་རུང་སྟེ། གཞན་དུ་སྤུན་ཟླ་མཛའ་བཤེས་སམ། སེམས་ཅན་གང་སུ་ཞིག་ལ་འདི་འདྲའི་ཕན་སེམས་ཡོད་དེ་མེད་ཅིང་། འཇིག་རྟེན་སྐྱོང་བའི་ལྷ་དང་བདེན་ཚིག་གྲུབ་པའི་དྲང་སྲོང་ཕལ་པ་རྣམས་ཀྱང་རུང་། ཡང་ན་མེས་པོ་ཚངས་པ་ལ་ཡང་སེམས་ཅན་སངས་རྒྱས་ཀྱི་བྱང་ཆུབ་ལ་དཀྲི་བའི་ཕན་སེམས་འདི་ལྟ་བུ་ཡོད་དམ་སྟེ་མེད་དོ།། རྒྱུ་མཚན་གང་གི་ཕྱིར་ཞེ་ན། སེམས་ཅན་ཕལ་པ་དེ་དག་ཉིད་ལ་སྔོན་རང་གི་དོན་དུའང་འདི་འདྲའི་ཕན་སེམས་མེད་ཅིང་། ཐ་ན་རྨི་ལམ་དུ་ཡང་མ་རྨིས་ན་གཞན་སེམས་ཅན་ཀུན་གྱི་དོན་དུ་དངོས་སུ་ག་ལ་སྐྱེ། གང་ཟག་གཞན་དག་ལ་རང་གི་དོན་དུ་ཡང་མི་འབྱུང་ན། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་སེམས་གང་ཡིན་པ་སེམས་ཀྱི་ཡིད་བཞིན་རིན་ཆེན་ཁྱད་པར་དུ་འཕགས་པ་འདི་ནི། དམན་པ་གཞན་ལ་སྔ་རོལ་ན་མེད་པའི་ངོ་མཚར་རྨད་དུ་བྱུང་བ་གཅིག་བྱང་ཆུབ་སེམས་དཔའ་རྣམས་ཀྱི་རྒྱུད་ལ་འཁྲུངས་པ་ཡིན་ལ། འགྲོ་བ་ཀུན་གྱི་གནས་སྐབས་མཐར་ཐུག་ཀུན་ཏུ་དགའ་བ་དང་བདེ་བ་བླ་ན་མེད་པ་འབྱུང་བའི་རྒྱུ། སེམས་ཅན་ཡོངས་ཀྱི་སྡུག་བསྔལ་མཐའ་དག་སེལ་བའི་རྩིར་གྱུར་པ། རིན་ཆེན་ལྟ་བུ་བྱང་ཆུབ་སེམས་ཀྱི་བསོད་ནམས་གང་ཡིན་པ་དེ་ལ་བསོད་ནམས་ཀྱི་གྲངས་སོགས་ཇི་ལྟར་གཞལ་གྱིས་ལངས་ཏེ་མི་ལངས་སོ།། 

གཉིས་པ་ནི། དེ་ལྟར་གཞན་ལ་ཕན་པར་བསམ་པ་ཙམ་གྱིས་ཀྱང་སངས་རྒྱས་དཔག་ཏུ་མེད་པ་ལ་མཆོད་པ་རྒྱ་ཆེན་པོ་བྱས་ལས་ཀྱང་ཁྱད་པར་འཕགས་སོ་ཞེས་ཟླ་བ་སྒྲོན་མེའི་མདོ་ལས་གསུངས་ན། སེམས་ཅན་མ་ལུས་པ་ཐམས་ཅད་ཀྱི་འཕྲལ་ཡུན་དུ་བདེ་བའི་དོན་བརྩོན་པ་ན་དེ་ལས་ཀྱང་ཁྱད་པར་དུ་འགྱུར་པ་སྨོས་ཅི་དགོས། སེམས་ཅན་བླུན་པོ་འདི་རྣམས་ལ་བསམ་ཞིང་དཔྱད་ན་སྡུག་བསྔལ་འདོར་འདོད་ཀྱི་སེམས་ཡོད་ཀྱང་སྡུག་བསྔལ་གྱི་རྒྱུ་མི་དགེ་བ་ཉིད་ལ་མངོན་པར་རྒྱུག་ཅིང་། མཐོ་རིས་སོགས་ཀྱི་བདེ་བ་འདོད་ཀྱང་རྨོངས་ཤིང་གཏི་མུག་པས་མི་དགེ་བ་སྣ་ཚོགས་ལ་ཞུགས་ཏེ་རང་གི་བདེ་བ་དགྲ་བོ་མཐོང་བ་ལྟར་འཇོམས་པར་བྱེད་ཅིང་། གང་ཞིག་སེམས་ཅན་བདེ་བ་རྒྱུ་དང་བཅས་པས་ཕོངས་པ་དང་། སྡུག་བསྔལ་རྒྱུ་དང་བཅས་པ་མང་པོ་དང་ལྡན་པ་དེ་དག་ལ། མཐོ་རིས་དང་ཐར་པའི་བདེ་བ་ཀུན་གྱིས་ཚིམ་པར་བྱེད་པ་དང་། སྡུག་བསྔལ་གྱི་སྒོ་དུམས་མནར་བ་ཐམས་ཅད་རྒྱུན་གཅོད་པར་བྱེད་ཅིང་། བླང་དོར་མི་ཤེས་པའི་གཏི་མུག་ཀྱང་ནི་སེལ་བར་བྱེད་པའི་ཀུན་སློང་བྱང་ཆུབ་ཀྱི་སེམས་དེ་དང་དགེ་བ་གཞན་སྟོབས་མཚུངས་པ་དག་ག་ལ་ཡོད་དེ་མེད་ལ། དེ་འདྲའི་མཛའ་བཤེས་ཡིད་ཆེས་པ་ཞིག་ཀྱང་ག་ལ་ཡོད་དེ་མེད་པ་དང་། སེམས་བཟང་པོ་དེས་བསྐྱེད་པའི་བསོད་ནམས་ཀྱི་ཚོགས་དེ་འདྲའང་གཞན་དུ་ག་ལ་ཡོད་དེ་མེད་པ་ཉིད་དོ།། 

གསུམ་པ་སེམས་བསྐྱེད་རྒྱུད་ལྡན་གྱི་གང་་ཟག་གི་ཆེ་བ་བཤདཔལ་ལྔ་ལས། ལྟོས་པ་མེད་པར་ཕན་འདོགས་པ། སྦྱིན་བདག་མཆོག་ཡིན་པ། ཞིང་ཁྱད་པར་ཅན་ཡིན་ལ། སྡུག་བསྔལ་གྱིས་མི་བརྫི་བ། ཕྱག་ཡུལ་དང་སྐྱབས་གནས་སུ་བསྟན་པའོ།། དང་པོ་ནི། ཕན་བཏགས་ལ་ཕན་བཏགས་པར་ཤེས་ནས་ལན་ལྡོན་པའི་གང་ཟག་ཡིནཔ་དེ་ལ་ཡང་རེ་ཞིག་འཇིག་རྟེན་ན་བྱས་པ་གཟོ་བའོ་ཞེས་པ་སྔགས་འོས་སུ་གྱུར་ན། མ་བཅོལ་ཡང་སྙིང་རྗེ་ཆེན་པོས་ཀུན་ནས་བསླངས་ཏེ་ལན་དང་རྣམ་སྨིན་ལ་མི་རེ་བར་སེམས་ཅན་ཐམས་ཅད་ལ་ལེགས་པར་ཕན་འདོགས་པར་བྱེད་པ་ཡི་བྱང་ཆུབ་སེམས་དཔའ་ལ་བསྔགས་པར་འོས་པ་ལྟ་སྨོས་ཀྱང་ཅི་དགོས་ཞེས་སོ།། 

གཉིས་པ་ནི། ཡུལ་དམན་པ་འགྲོ་བ་ཉུང་ཟད་གྲངས་སུ་ཆད་པ་འགའ་ཞིག་ལ་ལོ་ཟླ་རེའི་མཚམས་ལ་སོགས་པར་ནར་མའི་ཟས་སྤྱོད་བ་ན། དུས་ཐུང་ངུ་སྐད་ཅིག་སོགས་སུ་དངོས་པོ་ཆུད་པ་ཟས་ཙམ་སྦྱིན་པར་བྱེད་པ་དང་། སྦྱོར་བ་བརྙས་ཆོས་བརྡེག་པའམ་ཚིག་རྩུབ་དང་བཅས་པ་དང་། ཕན་འདོགས་ཕྲ་བ་ཉིན་ཕྱེད་ཙམ་འགྲངས་བར་བྱེད་པའི་སྦྱིན་བདག་ཡོད་པ་དེ་ལ་ཡང་དགེ་བ་བྱེད་པ་པོ་ཡིན་ནོ་ཞེས་སྐྱེ་བོ་མང་པོས་བསྟོད་ཅིང་བཀུར་བ་ཡིན་ནོ།། ཡུལ་སེམས་ཅན་གྱི་གྲངས་མཐའ་ཡས་པ་རྣམས་ལ་དམིགས་ནས་དུས་ཡུན་རིང་པོ་འཁོར་མཐའི་བར་དུ། དངོས་པོ་བཟང་པ་བདེ་བར་གཤེགས་ཀྱི་བདེ་བ་སངས་རྒྱས་ཀྱི་གོ་འཕང་བླ་ན་མེད་པ། སྦྱོར་བ་ཞི་དུལ་བཟང་པོས་ཡིད་ལ་གང་བསལ་བ་མཐང་དག་གི་རེ་བ་མ་ལུས་པ་རྫོགས་པར་བྱེད་པས་རྟག་ཏུ་རྒྱུན་མི་འཆད་པར་སྦྱིན་པ་ལ་ཞུགས་པའི་སྦྱིན་བདག་བྱང་ཆུབ་ཀྱི་སེམས་དང་ལྡན་པ་རྣམས་ནི་བསྟོད་ཅིང་བཀུར་བར་འོས་པ་ལྟ་ཞིག་སྨོས་ཀྱང་ཅི་དགོས་ཞེས་སོ།། 

གསུམ་པ་ནི། སེམས་ཅན་དམན་པ་གང་ཞིག་གིས་དེ་འདྲ་བའི་རྒྱལ་སྲས་ཡོན་ཏན་དང་ལྡན་པ་གནས་སྐབས་དང་མཐར་ཐུག་གི་བདེ་བ་ཐམས་ཅད་ཀྱི་སྦྱིན་བདག་མཆོག་དེ་ལ་ལུས་ངག་གིས་དངོས་སུ་གནོད་པ་ལྟ་ཞོག གལ་ཏེ་ཞེ་སྡང་སོགས་ངན་སེམས་ཙམ་ཞིག་སྐྱེད་པར་བྱེད་ན་བྱེད་པ་པོ་དེ་ནི་ངན་སེམས་སྐྱེས་པའི་གྲངས་ཇི་བཞིན་བསྐལ་ཆེན་གཅིག་ལ་སོགས་པར་ནི། དམྱལ་བར་གནས་པར་འགྱུར་ཞེས་ཐུབ་མཆོག་དོན་ཀུན་གྲུབ་པས་ཆོ་འཕྲུལ་བསྟན་པའི་མདོ་ལས་གསུངས་སོ།། འོན་ཏེ་སྐལ་ལྡན་གང་ཞིག་གིས་བྱང་ཆུབ་ཀྱི་སེམས་དང་ལྡན་པ་དེ་ལ་ཡིད་རབ་ཏུ་དང་བར་བྱེད་ན། དེ་ཡི་འབྲས་བུ་ནི་ངན་སེམས་ཀྱི་འབྲས་བུ་དེ་ལས་ཀྱང་ཆེས་ལྷག་པར་འཕེལ་ཏེ་བསོད་ནམས་ཆེན་པོ་ཐོབ་པ་ཡིན་ནོ།། 

བཞི་པ་ནི། རྒྱལ་སྲས་བྱང་ཆུབ་སེམས་དཔའ་རྣམས་ལ་གཞན་དག་གིས་དོ་གལ་ཏེ་འབད་རྩོལ་ནན་ཏན་ཆེན་པོས་གནོད་པའི་ལས་བྱས་ཀྱང་ཁྲོ་བ་སོགས་སྡིག་སེམས་མི་འབྱུང་ཞིང་། རྐྱེན་དེས་སླད་དགེ་བ་ངང་གིས་འཕེལ་བར་འགྱུར་རོ།། 

ལྔ་པ་ནི། གང་ལ་སེམས་ཀྱི་དམ་པ་ཡིད་བཞིན་གྱི་ནོར་བུ་རིན་ཆེན་ལྟ་བུ་དེ། སྐྱེས་པར་གྱུར་པོ་དེ་ཡི་སྐུ་ལ་སྒོ་གསུམ་གུས་པས་ཕྱག་འཚལ་ཞིང་། བྱང་ཆུབ་སེམས་དཔའ་གང་ལ་བཀུར་བས་བདེ་འབྲས་སྟེར་བར་མ་ཟད་བརྙས་ཐབས་སོགས་གནོད་པ་བྱས་ཀྱང་མཐའ་ཐུག་གི་བདེ་བ་དང་འབྲེལ་པ་ཉིད་དུ་སྨོན་པར་མཛད་པའི་ཕྱིར། བདེ་བའི་ཚོགས་མ་ལུས་པ་ཐམས་ཅད་འབྱུང་བའི་གནས་སྐྱེས་བུ་དེ་ལ་བྱང་ཆུབ་སྙིང་པོའི་བར་དུ་སྐྱབས་སུ་མཆིའོ་ཞེས་འདུད་པར་རིགས་སོ།། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བྱང་ཆུབ་སེམས་ཀྱི་ཕན་ཡོན་བཤད་པ་ཞེས་བྱ་བ་སྟེ་ལེའུ་དང་པོའོ།། 

གཉིས་པ་བྱང་ཆུབ་སེམས་ཀྱི་མི་མཐུན་ཕྱོགས་སྡིག་པ་བཤགས་པའི་ལེའུ་ལ་གཉིས། གཞུང་དང་། མཚན་ནོ།། དང་པོ་ལའང་བཞི། མཆོད་པའི་ལན་ལག སྐྱབས་སུ་འགྲོ་བའི་ཡན་ལག བཤགས་པའི་ཡན་ལག་དངོས་སོ།། དང་པོ་ལའང་ལྔ། དངོས་སུ་འབྱོར་པའི་མཆོད་པ། ཡིད་ཀྱིས་སྤྲུལ་བའི་མཆོད་པ། སྨོན་ལམ་སྟོབས་ཀྱི་མཆོད་པ། བླ་ན་མེད་པའི་མཆོད་པ། བསྟོད་པ་དབྱངས་ཀྱི་མཆོད་པའོ།། དང་པོ་ལའང་གསུམ། བདག་པོས་ཡོངས་སུ་བཟུང་བའི་མཆོད་པ། བདག་པོས་ཡོངས་སུ་མ་བཟུང་བའི་མཆོད་པ། ལུས་འབུལ་བའི་མཆོད་པའོ།། དང་པོ་ནི། དེ་ལྟར་དགོས་ཆེད་ཁྱད་པར་ཅན་གྱི་རིན་ཆེན་བྱང་ཆུབ་ཀྱི་སེམས་དེ་ཡོངས་སུ་གཟུང་བར་བྱ་བའི་ཕྱིར་དུ། ཡུལ་མཐའ་ཡས་པའི་དེ་བཞིན་གཤེགས་པ་ཐུགས་རྗེ་ཆེན་པོ་དང་ལྡན་པའི་སངས་རྒྱས་རྣམས་དང་། ལུང་རྟོགས་གཉིས་ཀྱིས་བསྡུས་པའི་དམ་པའི་ཆོས་དཀོན་མཆོག་དྲི་མ་མེད་པ་དང་། སངས་རྒྱས་ཀྱི་སྲས་འཕགས་ཆེན་ཡོན་ཏན་རྒྱ་མཚོ་ལྟར་མངའ་བ་རྣམས་ཡིད་ཡུལ་དུ་གསལ་བར་བྱས་ལ་ཡིད་དུ་འོང་བའི་དངོས་པོ་བདག་ཏུ་བཟུང་བ་ཇི་སྙེད་པ་མཐའ་དག་བློ་ཡིས་བླངས་ཏེ་གུས་པ་ཆེན་པོས་འཁོར་གསུམ་ཡོངས་སུ་དག་ཅིང་ཤིན་ཏུ་དང་བའི་སྒོ་ནས་ལེགས་པར་མཆོད་དོ།། 

གཉིས་པ་ནི། རབ་འབྱམས་མཐའ་ཀླས་པའི་ཞིང་ན་པདྨ་ཨུཏྤལ་ཀུ་མུ་ཏ་སོགས་མེ་ཏོག་ང་། ཨ་རུ་ར་རྣམ་རྒྱལ་ཛཱ་ཏི་སོགས་འབྲས་བུ་ཇི་སྙེད་ཡོད་པ་རྣམས་དང་། འབྱུང་འཁྲུགས་ཞི་བྱེད་ཀྱི་སྨན་རྩི་སྨན་ཤིང་སྨན་ས་སྨན་རྡོ་སྨན་སོགས་སྨན་གྱི་རྣམ་པ་གང་དགེ་ཡོད་པ་ཐམས་ཅད་དང་། བཻ་ཌཱུརྱ་ཨིནྡྲ་ནཱི་ལ་པདྨ་རཱ་ག་སོགས་འཇིག་རྟེན་ན་རིན་ཆེན་གྱི་ཁྱད་པར་ཇི་སྙེད་ཡོད་པ་དང་། བསིལ་ཞིང་ཞིམ་པ། ཡང་ཞིང་འཇམ་པ། དྭངས་ཤིང་དྲི་མ་མེད་པ། ལྟོ་བ་དང་མགྲིན་པ་ལའང་མི་གནོད་པ་སྟེ་ཡན་ལག་བརྒྱད་དང་ལྡན་པའི་ཆུང་གཙང་མ་ཡིད་དུ་འོང་བ་ཅི་ཡོད་པ་ཐམས་ཅད་དང་། རིན་ཆེན་ལས་གྲུབ་པའི་རི་བོ་རྣམ་པ་མང་པོ་དང་ནི། དེ་བཞིན་དུ་ནགས་ཚལ་ཡིད་དུ་འོང་བ་དང་བཅས་པའི་ས་ཕྱོགས་དབེན་ཞིང་ཉམས་དགའ་བ་རྣམས་དང་། ལྗོན་ཤིང་མཛེས་པའི་ཡལ་ག་རྣམས་སུ་མེ་ཏོག་མང་པོའི་རྒྱན་གྱིས་སྤྲས་ཤིང་སྤུད་པ་རྣམས་དང་། ཤིང་ལྗོན་པ་གང་ཞིག་འབྲས་བུ་བཟང་པོའི་ལྗིད་ཀྱིས་ཡལ་ག་རྣམས་དུད་པར་འདུག་པ་དང་། སྐབས་སུ་ལྷ་ལ་སོགས་པའི་འཇིག་རྟེན་ན་ཡང་ཙནྡན་ལ་སོགས་པའི་དྲི་ཞིམ་དང་ནི་སྦྱར་བྱུང་གི་སྤོས་དང་། དཔག་བསམ་ལྗོན་ཤིང་དགོས་འདོད་འབྱུང་བ་དང་རིན་ཆེན་རྣམ་པ་མང་པོ་ལས་གྲུབ་པའི་འཁྲི་ཤིང་མཚར་སྡུག་ཅན་དང་། མཚོ་དང་རྫིང་བུ་པདྨས་མཛེས་པར་བརྒྱན་པ་དག་ལ་ཆུ་བྱ་ངང་པ་ཤིན་ཏུ་སྐད་སྙན་ཡིད་དུ་འོང་བ་དང་ལྡན་པ་རྣམས་དང་། མ་རྨོས་ཤིང་བཏབ་པ་མིན་པར་འཁྲུངས་པའི་ལོ་ཏོག་རྣམ་པ་མང་པོ་དང་། གཞན་ཡང་མཆོད་པར་འོས་པའི་རྒྱན་སྨོས་སུ་མི་ལང་བའི་གྲངས་ཇི་སྙེད་པ་རྣམས་ནི། ནམ་མཁའ་རབ་འབྱམས་ཁམས་ཀྱི་མཐས་གཏུགས་པའི་ཞིང་ན་སུས་ཀྱང་ཡོངས་སུ་བཟུང་བ་མེད་པ་དེ་དག་ཀུན་ཀྱང་། བདག་གི་བློ་ཡིས་བླངས་ནས་ཐུབ་པའི་དབང་པོ་སྐྱེས་བུ་ཡོངས་ཀྱི་མཆོག་ཏུ་གྱུར་པ་དང་། དེའི་སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་ལེགས་པར་གུས་པས་འབུལ་ན་དོན་ཆེན་པོ་འབྱུང་བའི་ཡོན་གནས་དམ་པ་ཐུགས་རྗེ་ཆེ་མངའ་ཁྱེད་རྣམས་ཀྱིས་བདག་སོགས་ལ་བརྩེ་བར་དགོངས་ནས་བདག་གི་མཆོད་པ་འདི་དག་བཞེས་པར་མཛོད་ཅིག། བདག་ནི་སྔོན་གྱི་ཚེ་རབས་རྣམས་སུ་བསོད་ནམས་ཀྱི་རྒྱུ་བྱས་པ་དང་མི་ལྡན་པས་ཚེ་འདིར་བཀྲེན་ཅིང་དབུལ་བ་ཆེན་པོར་གྱུར་ཏེ་མཆོད་པར་འོས་པའི་ནོར་གཞན་བདག་ལ་ཅང་མ་མཆིས་པ། དེས་ན་གཞན་དོན་ཁོ་ན་ལ་དགོངས་པའི་མགོན་པོ་སྲས་དང་བཅས་པ་ཀུན་གྱིས་བདག་པོས་ཡོངས་སུ་མ་བཟུང་བའི་མཆོད་པ་འདི་དག་བདག་ཅག་གི་ཚོགས་གཉིས་རྫོགས་པའི་དོན་གྱི་སླད་དུ་ཉིད་ཀྱི་རྫུ་འཕྲུལ་གྱི་མཐུས་དགྱེས་པར་བཞེས་ཤིག་ཅེས་སོ།། 

གསུམ་པ་ནི། རྒྱལ་བ་བདུད་བཞིའི་གཡུལ་འཇོམས་དང་། དེའི་སྲས་བྱང་སེམས་ས་རྣམས་ལ་མོས་གུས་འགྱུར་བ་མེད་པ་བདག་གིས་ནི། བདག་གི་ལུས་འདི་ཀུན་དུས་གཏན་དུ་དབུལ་བར་བགྱི་ན། སངས་རྒྱས་དང་སེམས་དཔའ་ཆེན་པོ་མཆོག་རྣམས་ཀྱིས་བདག་ནི་ཡོང་སུས་བཞེས་ཤིག དེང་ནས་བཟུང་སྟེ་གུས་པས་ཁྱེད་ཀྱི་འབངས་སུ་མཆི་བར་བགྱི་ཞིང་བཀའ་བཞིན་བྱེད་པ་དང་། བདག་ནི་ཁྱེད་ཀྱིས་ཡོངས་སུ་བཟུང་སྟེ་བརྩེ་བར་མཛད་པ་ན། སྲིད་པ་ན་འཁོར་བ་ན་མི་འཇིགས་པའི་སྒོ་ནས་སེམས་ཅན་རྣམས་ལ་ཕན་བདེའི་བྱ་བ་འབའ་ཞིག་བསྒྲུབ་པར་བགྱིད་དེ། སྔོན་གྱི་སྡིག་པ་མི་དགེ་བ་རྣམས་ལས་རྣམ་པར་སུན་འབྱིན་པའི་ཚུལ་གྱིས་ཡང་དག་པར་འདའ་བགྱིད་ཅིང་། མི་དགེ་སྤྱད་ན་གཞན་དོན་ལྟ་ཅི་རང་དོན་ཀྱང་མི་ནུས་པས་སྡིག་པ་གཞན་ཡང་སླན་ཆད་སྡོམ་སེམས་ཀྱིས་མི་བགྱིད་དོ་ཞེས་དམ་བཅའ་བའོ།། 

གཉིས་པ་ཡིད་ཀྱིས་སྤྲུལ་པའི་མཆོད་པ་ལའང་གཉིས། ཁྲུས་དང་སྐུ་ཕྱི་སོགས་ཀྱི་མཆོད་པ། ཉེར་སྤྱོད་ཀྱི་མཆོད་པའོ།། དང་པོ་ནི། ཁྲུས་ཀྱི་ཁང་པ་མཛེས་ཤིང་ག་བུ་ཙནྡན་སོགས་དྲིས་བསྒོས་པས་ཤིན་ཏུ་དྲི་ཞིམ་བྱ། འོག་ཤེལ་གྱི་ས་གཞི་དྲི་བྲལ་གསལ་ཞིང་འོད་འཚེར་བ་ལེགས་པར་བསྟར་པ། རིན་ཆེན་འོད་འབར་བ་ལས་གྲུབ་པའི་ཀ་བ་བཞི་སོགས་ཡིད་དུ་འོང་བ་དང་ལྡན་པས་བཏེགས་པ། མུ་ཏིག་ཕྲེང་བས་ཐམས་ཅད་དུ་དྲྭ་བ་དང་དྲྭ་བ་ཕྱེད་པར་སྤྲས་ཤིང་འོད་ཆགས་པ་ལྷ་རྫས་ཀྱི་བླ་བྲེ་བྲེས་པ་དེར། དེ་བཞིན་གཤེགས་པ་རྣམས་དང་དེ་ཡི་སྲས་བྱང་ཆུབ་སེམས་དཔའ་རྣམས་ལ། རིན་ཆེན་བུམ་པ་གསེར་དང་བཻ་ཌཱུརྱ་སོགས་ལས་གྲུབ་པ་མང་པོ་དྲི་ཞིམ་སྤོས་སྦྱོར་གྱི་ཆུ་ཡིད་དུ་འོང་བས་ལེགས་པར་བཀང་བའི་ཁྲུས་བུམ་དེ་ཉིད་ཡིད་འཕྲོག་མཆོད་པའི་ལྷ་མོ་དུ་མས་ཐོགས་ཏེ། སྙན་པའི་གླུ་དབྱངས་དང་ནི་རྔ་ཟླུམ་གླིང་བུ་སོགས་རྣམ་པ་མ་པོ་རོལ་མོར་བཅས་པ་དུ་མས་སྐུ་ཁྲུས་གསོལ་ཞིང་། སྲས་བཅས་རྒྱལ་བ་དེ་དག་གི་སྐུ་ལ་མཚུངས་པ་མེད་པའི་གོས་བཟང་འཇམ་པོ་གཙང་ལ་དྲི་ཞིམ་རབ་ཏུ་བསྒོས་པས་སྐུ་ཕྱི་བར་བགྱིའོ།། དེ་ནས་རབ་བྱུང་གི་ངང་ཚུལ་ཅན་དེ་དག་ལ་རུང་བའི་ཚོན་གྱིས་ཁ་དོག་ལེགས་པར་བསྒྱུར་བའི་ན་བཟའ་ཤིན་ཏུ་དྲི་བཟང་བྱུགས་པའི་བསུང་ཞིམ་འཐུལ་བ་དམ་པ་རྣམས་འབུལ་ཞིང་། བྱང་སེམས་ཁྱིམ་པའི་ཆ་བྱད་ཅན་རྣམས་ལ་གོས་བཟང་སྲབ་ལ་རེག་བྱ་འཇམ་པ་ལྷ་རྫས་ལས་གྲུབ་པ་སྣ་ཚོགས་དང་། ཅོད་པན་སྙན་ཆ་སོགས་རིན་ཆེན་ལས་བྱས་པའི་རྒྱན་མཆོག་བརྒྱ་ཕྲག་མང་པོ་དེ་དང་དེ་དག་གིས་འཕགས་པ་ཀུན་ཏུ་བཟང་པོ་དང་། འཇམ་དབྱངས་དང་། འཇིག་རྟེན་དབང་ཕྱུག་དང་། སོགས་ཁོངས་ནས་ཕྱག་ན་རྡོ་རྗེ། སའི་སྙིང་པོ། སྒྲིབ་པ་རྣམ་སེལ། ནམ་མཁའི་སྙིང་པོ། བྱམས་པ་སྟེ་བྱང་སེམས་ལྔ་པོ་དང་། གཞན་ཡང་བྱང་ཆུབ་སེམས་དཔའ་ཐམས་ཅད་ལའང་བརྒྱན་པར་བགྱིའོ།། 

གཉིས་པ་ནི། ཉི་ཟླ་བྱེ་བ་ཕྲག་བརྒྱ་རེ་ཡོད་ལ་ཅན་ནི་སྟོང་གསུམ་གཅིག་སྟེ། དེ་་རབ་འབྱམས་སུ་གྱུར་པ་ཀུན་ཏུ་དྲི་ཞིམ་པོའི་ངད་ལྡང་ཞིང་འཕྲོ་བ་ཡི་དྲི་མཆོག་རྣམས་ཀྱིས་ཐུབ་དབང་བྱང་སེམས་རྣམས་ཀྱི་སྐུ་ཉིད། གསེར་བཟང་པོ་བཏུལ་ཞིང་སྦྱངས་ཏེ་བཙོ་མར་གྱུར་པ་ལ་བྱི་དོར་བྱས་པ་ལྟགར་རང་བཞིན་གྱི་འོད་ཆགས་ཤིང་འབར་བ་དེ་དག་ལ་བྱུག་པས་མཆོད་པར་བགྱི་བ་དང་། ཐུབ་དབང་མཆོད་བྱའི་གནས་མཆོག་ཏུ་གྱུར་པ་རྣམས་ལ་ཡིད་དུ་འོང་བའི་མེ་ཏོག་མནྡཱ་ར་བ་དང་པདྨ་དང་ཨུཏྤལ་ལ་སོགས་དྲི་ཞིམ་ལྡན་པ་ཐམས་ཅད་སིལ་མར་འཐོར་ཞིང་གཅལ་དུ་བཀྲམ་པ་དང་། མེ་ཏོག་སྣ་ཚོགས་པའི་ཕྲེང་བ་སྤེལ་ལེགས་སུ་བརྒྱུས་པའི་ཆུན་འཕྱང་ཡིད་དུ་འོང་བ་རྣམས་ཀྱིས་མཆོད་ཅིང་། སྤོས་མཆོག་ཚོར་བ་ཙམ་གྱིས་ཡིད་འཕྲོག་ཅིང་དྲི་ངད་ཕྱོགས་བཅུར་ཁྱབ་པ་ཡི་རིགས་བདུག་པའི་དུད་པ་སྤྲིན་ཚོགས་ལྟར་གཏིབས་པ་རྣམས་ཀྱང་། ཡུལ་དེ་དག་ལ་གུས་པས་དབུལ་བ་དང་། ཞལ་ཟས་ཀྱི་ཁྱད་པར་བཟའ་བཅའ་ལྡག་གཞིབ་བཏུང་བ་སྣ་ཚོགས་དང་བཅས་པ་ཁ་དོག་དྲི་རོ་ཆུས་པ་ཕུན་སུམ་ཚོགས་པ་ཡི་ལྷའི་བཤོས་གཙང་རྣམས་ཀྱང་ཐུབ་དབང་བྱང་སེམས་དེ་དག་ལ་དབུལ་བར་བགྱིའོ།། སྣོད་གསེར་གྱི་རྒྱུ་ལས་པདྨ་ལྟར་བཅོས་པས་མཛེས་པའི་ཀོང་བུ་ཚར་དུ་དངར་བ་སྟེ་བསྒྲིགས་པ་ཡི་ནང་དུ། བཅུད་རིན་ཆེན་དབང་གི་རྒྱལ་པོ་འོད་ཉིན་མཚན་དུ་གསལ་བའི་སྒྲོན་མེ་བཀོད་པ་རྣམས་ཀྱང་དབུལ་བར་བགྱིའོ།། ས་གཞི་བྱི་དོར་བྱས་ཤིང་བསྟར་བ་སྤོས་ཀྱིས་བྱུགས་པ་དེར། མེ་ཏོག་དབྱིབས་ཁ་དོག་སྣ་ཚོགས་པ་ཡིད་དུ་འོང་བའི་སིལ་མ་མང་པོ་གཅལ་དུ་དགྲམ་པར་བགྱིའོ།། གཞལ་མེད་ཀྱི་ཕོ་བྲང་རིན་པོ་ཆེ་སྣ་ཚོགས་ལས་བྱས་པའི་ནང་དུ་བསྟོད་དབྱངས་ཡིད་དུ་འོང་བ་སྒྲོགས་པའི་ལྷ་མོ་མང་པོ་དང་ལྡན་ཅིང་། མུ་ཏིག་རིན་ཆེན་བྱེ་བྲག་མང་པོའི་རྒྱན་ཕྱི་ནང་ཀུན་ཏུ་འཕྱངས་པས་མཛེས་པའི་གཟི་འོད་རབ་ཏུ་འབར་བ་དཔག་ཏུ་མེད་ཅིང་མཐའ་ཡས་པ་ནམ་མཁའི་ཁྱོན་ཡངས་པའི་རྒྱན་དུ་གྱུར་་དེ་དག་ཀུན་ཀྱང་ཐུགས་རྗེའི་རང་བཞིན་ཅན་རྣམས་ལ་དབུལ་བར་བགྱིའོ།། རིན་ཆེན་དུ་མ་ལས་གྲུབ་པའི་གདུགས་མཛེས་པ་གསེར་གྱི་ཡུ་བ་ཅན་གྱི་ཁོར་ཡུག་ཀུན་ཏུ་རྒྱན་གྱི་རྣམ་པ་མུ་ཏིག་གི་དོ་ཤལ་སོགས་ཡིད་དུ་འོང་བ་མང་པོས་བརྒྱན་ཅིང་། དབྱིབས་ལེགས་ཤིང་བལྟ་ན་སྡུག་པ་གྱེན་དུ་བསྒྲེང་བ་ཡང་དུས་རྟག་ཏུ་ཐུབ་དབང་སྲས་དང་བཅས་པ་རྣམས་ལ་དབུལ་བར་བགྱིའོ།། 

གསུམ་པ་སྨོན་ལམ་སྟོབས་ཀྱི་མཆོད་པ་ནི། དེ་དག་ལས་མ་ཟད་གཞན་ཡང་མཆོད་པའི་ཚོགས་རྔ་བོ་ཆེ་དང་གླིང་བུ་སོགས་རོལ་མོའི་བྱེ་བྲག་ཇི་སྙེད་ཀྱི་ཚོགས་སྒྲ་དབྱངས་སྙན་པ་ཡིད་དུ་འོང་བ་རྣམས་དང་ལྡན་པ་གང་ཞིག ཐོས་པ་ཙམ་གྱིས་སེམས་ཅན་གྱི་སྡུག་བསྔལ་མ་ལུས་པ་ཞི་ནས་སིམ་པའི་བདེ་བ་ཐོབ་བར་བྱེད་པའི་མཆོད་སྦྱིན་མཐའ་ཀླས་པ་རྣམས་སོ་སོར་མཆོད་ཡུལ་རྣམས་ཀྱི་མདུན་དུ་རྟག་ཁྱབ་ལྷུན་གྲུབ་ཏུ་འབྱུང་ཞིང་གནས་པར་གྱུར་ཅིག། དམ་ཆོས་སོགས་དཀོན་མཆོག་རིན་ཆེན་ཐམས་ཅད་དང་། ཆོས་སྐུའི་རྟེན་མཆོད་རྟེན་རི་བསྲེལ་གྱི་སྙིང་པོ་ཅན་རྣམས་དང་། གཟུགས་སྐུ་གཉིས་ཀྱི་རྟེན་སྐུ་གཟུགས་བྲིས་འབུར་ལུག་མ་སོགས་ཐམས་ཅད་ལ་རིན་ཆེན་དང་མེ་ཏོག་དང་འབྲུ་སྨན་ལ་སོགས་པའི་ཆར་རྒྱུན་མི་འཆད་པར་འབབ་པའི་ཚུལ་གྱིས་མཆོད་པར་ཤོག་ཅིག། 

བཞི་པ་བླ་ན་མེད་པའི་མཆོད་པ་ནི། ཇི་ལྟར་ན་འཇམ་པའི་དབྱངས་དང་ཀུན་ཏུ་བཟང་པོ་ལ་སོགས་པ་ས་བཅུའི་དབང་ཕྱུག་རྣམས་ཀྱི་སྨོན་ལམ་དང་སྒྲུ་འཕྲུལ་བསམ་གྱིས་མི་ཁྱབ་པས་རྒྱལ་བ་རྣམས་ལ་མཆོད་པར་མཛད་པ་དེ་བཞིན་དུ་བདག་གིས་ཀྱང་མོས་པས་རྗེས་སུ་ཕྱོགས་ཏེ་དེ་བཞིན་གཤེགས་པ་འགྲོ་བའི་མགོན་པོ་སྲས་དང་བཅས་པ་རྣམས་ལ་འཁོར་གསུམ་རྙོགས་བྲལ་བླ་ན་མ་མཆིས་པས་མཆོས་པར་བགྱིའོ།། 

ལྔ་པ་བསྟོད་པ་དབྱངས་ཀྱི་མཆོད་པ་ནི། སངས་རྒྱས་བྱང་སེམས་ཡོན་ཏན་གྱི་ཚོགས་རྒྱ་མཚོ་ལྟར་ཟད་མི་ཤེས་པ་མངའ་བ་རྣམས་ལ་བདག་གིས་བསྟོད་པའི་དབྱངས་སྙན་ཡན་ལག་གི་ཁྱད་ཆོས་རྒྱ་མཚོ་ལྟ་བུས་བསྟོད་པར་བགྱིའོ།། བསྟོད་པའི་གླུ་དབྱངས་སྙན་པར་ལྡན་པའི་སྤྲིན་ཕུང་རྣམས་རྒྱལ་བ་སྲས་བཅས་དེ་དག་ལ་གདོན་མི་ཟ་བར་ངེས་པར་དུས་ཀུན་ཏུ་འབྱུང་བར་གྱུར་ཅིག། 

གཉིས་པ་ཕྱག་འཚལ་བའི་ཡན་ལག་ནི། འདས་མ་འོངས་ད་ལྟ་སྟེ་དུས་གསུམ་དུ་གཤེགས་པའི་སངས་རྒྱས་ཀུན་དང་། ལུང་རྟོགས་དམ་པའི་ཆོས་དང་། ཐེག་ཆེན་ས་ལ་གནས་པའི་དགེ་འདུན་ཚོགས་ཀྱི་མཆོག་རྣམས་དང་བཅས་པ་ལ། ཞིང་ཁམས་རབ་འབྱམས་རྒྱ་མཚོའི་རྡུལ་ཕྲ་རབ་ཀུན་གྱི་གྲངས་ཇི་སྙེད་དང་མཉམ་པ་ཉིད་ཀྱིས་ལུས་སྤྲུལ་ཞིང་ཉེ་བར་བཏུད་པས་ནི་བདག་གིས་ཕྱག་འཚལ་བ་དང་། བྱང་ཆུབ་སེམས་བསྐྱེད་ཀྱི་གཞི་རྟེན་ཁྱད་པར་ཅན་རྣམས་དང་། མཆོད་རྟེན་རྣམས་ལའང་བདག་ཉིད་ཕྱག་འཚལ་ཞིང་། དེ་བཞིན་དུ་སོ་ཐར་གྱི་མཁན་པོ་དང་། དེ་བཞིན་དུ་སློབ་དཔོན་གྱི་ཚོགས་དང་། ཐར་པ་དོན་དུ་གཉེར་བའི་བརྟུལ་ཞུགས་མཆོག་ལྡན་རྣམས་ལའང་ཕྱག་འཚལ་ལོ།། ཞེས་སོ།། 

གསུམ་པ་སྐྱབས་སུ་འགྲོ་བའི་ཡན་ལག་ནི། རང་གཞན་མཐའ་ཡས་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་བྱང་ཆུབ་སྙིང་པོར་མཆིས་ཀྱི་བར་དུ། སངས་རྒྱས་སྐུ་གསུམ་གྱི་་བདག་ཉིད་ཅན་རྣམས་ལ་སྐྱབས་སུ་མཆིའོ།། ཐེག་ཆེན་དམ་པའི་ཆོས་དང་བྱང་ཆུབ་སེམས་དཔའ་་ཕྱིར་མི་ལྡོག་པ་ཡི་ཚོགས་ལའང་དེ་བཞིན་དུ་སྐྱབས་སུ་མཆིའོ།། 

བཞི་པ་སྡིག་པ་བཤགས་པའི་ཡན་ལག་དངོས་ལ་གཉིས། བཤགས་ཡུལ་མངོན་དུ་བྱ་བ། བཤགས་པ་དངོས་སོ།། དང་པོ་ནི། ཕྱོགས་བཅུའི་ཞིང་མཐའ་ཡས་པ་རྣམས་ཀུན་ན་བཞུགས་པ་ཡི་རྫོགས་པའི་སངས་རྒྱས་དང་བྱང་ཆུབ་སེམས་དཔའ་ཐུགས་རྗེ་ཆེན་པོ་མངའ་བ་རྣམས་མངོན་སུམ་ལྟ་བུར་མདུན་དུ་དམིགས་ལ། ལུས་ཐལ་མོ་སྦྱར་ཏེ་ངག་ཏུ་གསོལ་བ་ནི་སྨོས་ཏེ། 

གཉིས་པ་ལའང་བཞི། སུན་འབྱིན་པའི་སྟོབས། རྟེན་གྱི་སྟོབས། གཉེན་པོ་ཀུན་ཏུ་སྤྱོད་པའི་སྟོབས། སོར་ཆུད་པའི་སྟོབས་སོ།། དུས་ཐོག་མ་མེད་པ་དང་ལྡན་པའི་འཁོར་བ་ནས་བཟུང་ད་ལྟར་གྱི་ཚེ་རབས་འདིའམ་གཞན་སྔོན་ཆད་དག་ཏུའམ། བདག་གིས་བླང་དོར་གྱི་གནས་མ་འཚལ་བའི་དབང་གིས་བཅས་དང་རང་བཞིན་གྱི་ཁ་ན་མ་ཐོ་བའི་སྡིག་པའི་ལས་བགྱིས་པའམ། གཞན་ལ་བགྱིད་དུ་སྩལ་བ་ཉིད་དང་ནི། རྒྱུ་འབྲས་ལ་རྨོངས་པའི་གཏི་མུག་གི་འཁྲུལ་པས་བདག་ཟིལ་གྱིས་ནོན་ཏེ། སྡིག་པ་བྱེད་པ་ལ་རྗེས་སུ་ཡི་རང་བ་གང་བགྱིས་པ་ལ་སོགས་པའི་ནོངས་པ་ཅི་མཆིས་པ་དེ་དག་རྣམས་ནི་དུས་དེ་རིང་ནས་བཟུང་སྟེ་ཉེས་པ་མི་ཟད་པར་མཐོང་བར་བགྱིས་ནས། བསམ་པ་སྙིང་ཐག་པས་འགྲོ་བའི་མགོན་པོ་མཆོག་ཏུ་གྱུར་པ་རྣམས་ལ་མཐོལ་ཞིང་བཤགས་སོ།། བདག་གིས་ཡུལ་ཚོགས་ཀྱི་ཞིང་དཀོན་མཆོག་གསུམ་དང་ནི། ཕན་འདོགས་ཀྱི་ཞིང་ཕ་མའམ། ཡོན་ཏན་གྱི་ཞིང་བླ་མ་དང་། མཁན་པོ་དང་སློབ་དཔོན་སོགས་བཀུར་འོས་གཞན་དག་ལ་ཡང་བསམ་པ་ཉོན་མོངས་པས་ཀུན་ནས་བསླངས་པའི་སྒོ་ནས་སྦྱོར་བ་ལུས་ངག་དང་། ཡིད་ཀྱིས་གནོད་པའི་ལས་བགྱིས་པ་གང་ལགས་པ་ཉེས་པ་དུ་མའི་སྐྱོན་ཆགས་ཤིང་གནས་པའི་སྡིག་པ་དག་གང་ཡིན་པ་དེ་རྣམས་ངན་འགྲོའི་སྡུག་བསྔལ་ཤིན་ཏུ་མི་བཟད་པའི་རྒྱུར་བགྱིས་པ་ཉིད་དེ། དེ་དག་ཐམས་ཅད་འདྲེན་པ་རྣམས་ལ་སྙིང་ནས་བཤགས་སོ།། བདག་ནི་སྡིག་པའི་ལས་བཤགས་བསམ་བྱར་བར་དེའི་སྔོན་དུ་འགུམ་པར་འགྱུར་དུ་མཆི་ཡང་སྲིད་དེ། དེས་ན་སྡུག་བསྔལ་དྲག་པོ་མྱོང་བར་འགྱུར་གྱི། ཇི་ལྟར་འདི་ལས་ངེས་པར་ཐར་བར་བྱ་བའི་ཐབས་བཙལ་ཞིང་བཤགས་ན་མྱུར་བའི་ཚུལ་གྱིས་སྡིག་པའི་འབྲས་བུ་ལས་བསྲུང་ཞིང་བསྐྱབ་ཏུ་གསོལ་ལོ།། ཅིའི་ཕྱིར་ན་སུས་ཀྱང་ཡིད་བརྟན་དུ་མི་རུང་ཞིང་ནམ་འོང་ཆ་མེད་པའི་འཆི་བདག་འདི་ནི། བྱ་བ་བྱས་ཟིན་དང་མ་བྱས་པ་ལ་དཔྱོད་ཅིང་མི་སྡོད་པས་ན་བ་དང་མི་ན་བར་གནས་པ་ཀུན་གྱིས་ཀྱང་རུང་གློ་བུར་དུ་འཆི་བའི་ཚེ་འདི་ལ་ཡིད་མི་བརྟན་པ་ཡིན་ཏེ། དེ་ཡང་དགྲ་གཉེན་རྣམས་མ་ཟད་ལུས་ལོངས་སྤྱོད་ད་བཅས་པ་ཐམས་ཅད་བོར་ཏེ་སྲིད་པ་གཞན་དུ་འགྲོ་བར་ཆ་དགོས་པར་འགྱུར་ན། བདག་གིས་དེ་ལྟར་མ་ཤེས་པས་མཛའ་བ་ལ་ཕན་སྐྱེལ་བ་དང་། མི་མཛའི་ཕྱོགས་སུ་གནོད་འཚེ་བྱ་བའི་དོན་གྱི་ཕྱིར་སྡིག་པ་རྣམ་པ་སྣ་ཚོགས་ཞིག་བྱས་མོད། དཔྱད་ན་མི་མཛའ་བ་རྣམས་ཀྱང་མེད་པར་འགྱུར་ཞིང་། མཛའ་བ་རྣམས་ཀྱང་མེད་པར་འགྱུར་ལ། བདག་ཉིད་ཀྱང་མེད་པར་འགྱུར་བ་སྟེ། དེ་བཞིན་བསགས་པའི་ཡོ་བྱད་ཐམས་ཅད་ཀྱང་མེད་པར་འགྱུར་བ་ཡིན་ནོ།། དཔེར་ན་རྨི་ལམ་དུ་ཉམས་སུ་མྱོང་བའི་བདེ་སྡུག་སྣ་ཚོགས་དྲན་ཡུལ་དུ་གྱུར་པ་ཙམ་ལས་དངོས་སུ་བདེན་པར་ཡོད་པ་མིན་པ་བཞིན་དུ། དགྲ་གཉེན་བར་མ་ལོངས་སྤྱོད་སོགས་དངོས་པོ་གང་དུ་གང་སྤྱད་པ་དེ་དང་དེ་རྣམས་དྲན་པའི་ཡུལ་ཙམ་དུ་འགྱུར་གྱི། སྔར་འདས་པ་ཐམས་ཅད་ཕྱིས་མཐོང་བར་མི་འགྱུར་ལ། རེ་ཞིག་ད་ལྟ་གསོན་ཚེ་འདི་ཉིད་ལའང་མཛའ་བ་དང་མི་མཛའ་བ་དུ་མ་ཞིག་འདས་ནས་དྲན་ངོར་མྱོང་བ་ཙམ་དུ་གྱུར་ན། དགྲ་གཉེན་རྣམས་དང་བཅས་ཚེ་རབས་གཞན་དུ་བརྒྱུད་དེ་འགྲོགས་པ་མིན་ཏེ། དེས་ན་མཛའ་མཁོན་རིས་སུ་ཕྱེ་འོས་པའི་རྒྱུ་མཚན་མེད་བཞིན་དུ་དེ་དག་གི་དོན་དུ་བྱས་པའི་སྡིག་པ་ཤིན་ཏུ་མི་བཟད་པ་དམྱལ་བའི་རྒྱུ་གང་ཡིན་པ་དེས་ནི་རང་གི་སྔོན་དུ་བསྒུགས་ཤིང་མདུན་ན་རྟག་ཏུ་གནས་སོ།། དེ་ལྟར་ཡིན་རུང་སྔོན་ཆད་བདག་ནི་མི་རྟག་གློ་བུར་བ་ཡིན་ནོ་ཞེས་སུ་བདག་གིས་རྟོགས་པར་མ་གྱུར་བས་བླང་དོར་ལ་རྨོངས་པའི་གཏི་མུག་གིས་རང་ཕྱོགས་ལ་ཆགས་པ་དང་། གཞན་ཕྱོགས་ལ་ཞེ་སྡང་བའི་དབང་གིས་སྡིག་པ་མི་དགེ་བ་རྣམ་པ་དུ་མ་ཞིག་བྱས་སོ།། དུས་ཉིན་མཚན་རེས་མོས་ཀྱིས་འཕོ་ཞིང་སྡོད་པ་ཡོད་མེད་པར་སྐྱེས་བུ་རང་གི་ཚེ་འདི་ནི་རྟག་ཏུ་འགོད་དེ་འབྲིད་པར་འགྱུར་ཞིང་། འཕེལ་བའི་སྣོན་པ་ཡང་གུས་ནས་ཏེ་གཞན་ནས་འོང་བ་མེད་ན་བདག་ལྟ་ཞིག་ངེས་པར་འཆི་བར་ཅིས་མི་འགྱུར་ཏེ་འཆིའོ།། བདག་ནི་མལ་གྱི་ཐ་མ་ན་འདུག་བཞིན་དུ་སྨན་པ་ཉེ་དུ་ནད་གཡོག་འདྲེ་འདུལ་མཁན་སོགས་གཉེན་བཤེས་ཀུན་གྱིས་མཐའ་བསྐོར་ཏེ་བསྲུང་ཡང་སྲོག་ཆད་པའི་ཚོར་བ་སྡུག་བསྔལ་དྲག་པོ་དག་ནི་བདག་ཉིད་གཅིག་པུས་ཉམས་སུ་མྱོང་བར་འགྱུར་གྱི་གཞན་གྱིས་བགོ་གཤའ་བྱ་བ་སོགས་ཕན་པའི་ཐབས་ཅུང་ཟད་ཀྱང་བྱར་མེད་དོ།། གཤིན་རྗེའི་ཕོ་ཉས་འཇིགས་གཟུགས་སྟོན་ཅིང་མངོན་སུམ་དུ་ཟིན་ཏེ་ཡ་ང་བའི་གནས་སུ་ཁྲིད་པ་ལ། དེའི་དུས་སུ་གཉེན་གྱིས་ཅི་ཕན་སེམས་བརྩེ་བའི་དགའ་བཤེས་བཟང་པོས་ཀྱང་ཅི་ཞིག་ཕན་ཏེ་སུས་སྐྱོབ་པ་མ་ཡིན་གྱི། དེའི་ཚེ་ཕན་པའི་མཆོག་གམ་ཐབས་ནི་དགེ་བ་བསོད་ནམས་གཅིག་པུ་སྐྱབས་ཀྱི་དམ་པ་ཡིན་ན། དེ་ཡང་བདག་གིས་སྔར་མ་བསྟེན་པར་གྱུར་ཏོ།། ཀྱེ་མགོན་པོ་ཐུགས་རྗེ་མངའ་ཞིང་བརྩེ་བ་ཅན་ཞེས་བོས་ནས་བླང་དོར་གྱི་གནས་ལ་བག་མེད་པ་བདག་གིས་ནི། འཆི་ཞིང་ངན་འགྲོར་ལྟུང་བའི་འཇིགས་པ་འདི་འདྲ་འབྱུང་བར་འགྱུར་བ་མ་འཚལ་ནས། སྙིང་པོ་མེད་ལ་མི་རྟག་ཚེ་འདིའི་འཚོ་རྩིས་ཀྱི་ཆེད་དག་ཏུ་སྡིག་པ་མང་པོ་ཉེ་བར་བསྒྲུབས་པས་ད་ནི་འགྱོད་པའི་གནས་སུ་གྱུར་ཏོ།། སྐྱེ་བོ་རྒྱལ་ཁྲིམས་དང་འགལ་བའི་ཉེས་པ་ཅན་ཡན་ལག་གཅོད་པའི་སར་དེ་རིང་ཁྲིད་པའང་སྐྲག་ཅིང་འཇིགས་པས་ཤིན་ཏུ་བྲེད་པར་འགྱུར་ཏེ། ཁ་སྐམ་པ་དང་། མིག་རྩ་ངན་པ་ལ་སོགས་སྔ་མའི་གནས་སྐབས་ལས་གཞན་དུ་འགྱུར་བར་སྣང་ན་གཤིན་རྗེའི་ཕོ་ཉ་གཏུམ་པོ་དེ་སྲིན་པོ་ལྟར་ཁྲོས་ཏེ་འཇིགས་འཇིགས་ལྟར་གྱུར་པའི་ཤ་ཚུགས་ཅན་གྱིས་བཟུང་བར་གྱུར་ཅིང་། འཇིགས་ཆེན་འཆི་བའི་ནད་ཀྱིས་ཉེ་བར་ཐེབས་པར་གྱུར་པ་ན་རབ་ཏུ་ཉམ་ཐག་པར་འགྱུར་བ་ལྟ་སྨོས་ཀྱང་ཅི་དགོས། དེའི་ཚེ་སྙིང་རྗེ་ཅན་སུ་ཞིག་གིས་འཇིགས་པ་ཆེན་པོ་འདི་ལས་བདག་ལེགས་པར་ཡོངས་སུ་སྐྱོབ་པར་བྱེད་པར་འགྱུར་ཞེས་སྨྲ་ཞིང་། འཇིགས་པའི་དབང་གིས་བྲེད་ཤ་ཐོན་པའི་མིག་བགྲད་ནས་ཕྱོགས་བཞིར་བལྟས་ཏེ་སྐྱབས་དག་ཚོལ་བར་བྱེད་པ་ན། དེ་ལྟར་ཕྱོགས་བཞིར་བཙལ་བས་ལས་ངན་པ་བདག་ལ་སྐྱབས་མེད་པར་མཐོང་ནས་ནི། སྐྱབས་དང་བྲལ་བའི་འདུ་ཤེས་སྐྱེས་་དེ་ནས་ཀུན་ཏུ་ཡི་མུག་པར་འགྱུར་བའི་དུས་ད་གནས་དེར་སྡིག་ལྡན་བདག་ལ་སྐྱབས་གནས་སུ་ཡང་ཡོད་པ་མ་ཡིན་ན། དེའི་ཚུལ་བདག་གིས་ཇི་ལྟར་བྱ་སྟེ་འགྱོད་ཀྱང་ཕྱིས་པས་ད་ལྟ་ཉིད་དུ་མི་དགེ་བའི་ཉེས་ཚོགས་ཐམས་ཅད་མཐོལ་བ་ཡིན་ནོ།། 

གཉིས་པ་ནི། རྒྱུ་མཚན་དེ་ལྟ་བས་ན་རྒྱལ་བ་འགྲོ་བའི་མགོན་པོ་འགྲོ་བ་མ་ལུས་སྐྱོབ་པའི་དོན་ལ་རྟག་ཏུ་བརྩོན་པ་མཐུ་དང་ནུས་པའི་སྟོབས་ཆེན་པོ་མངའ་བས་འཇིགས་པ་ཀུན་སེལ་བར་མཛད་པ་དེ་ལ་དུས་དེ་རིང་ཉིད་ནས་བྱང་ཆུབ་བར་དུ་སྐྱབས་སུ་མཆིའོ།། རྒྱལ་བ་དེ་ཡི་ཐུགས་སུ་ཆུད་པ་དམ་པའི་ཆོས་ཉམས་སུ་བླངས་པ་ལས་འཁོར་བའི་འཇིགས་པ་ཐམས་ཅད་སེལ་བར་བྱེད་པ་དེ་དང་། འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་གྱི་ཚོགས་ལ་ཡང་དེ་བཞིན་དུ་སོམ་ཉིད་དང་གཡོ་སྒྱུ་མེད་པར་ཡང་དག་པར་སྐྱབས་སུ་མཆིའོ།། བདག་ནི་འཁོར་བ་ངན་སོང་གི་འཇིགས་པས་རྣམ་པར་སྐྲག་ནས་བྱང་སེམས་ཀུན་ཏུ་བཟང་པོ་ལ་བདག་ཉིད་ལུས་ལོངས་སྤྱོད་དང་བཅས་པ་འབུལ་ཞིང་། དེ་བཞིན་དུ་འཇམ་པའི་དབྱངས་ལའང་གཞན་གྱིས་མ་བསྐུལ་བར་བདག་ཉིད་ཀྱིས་བདག་གི་ལུས་འདི་འབུལ་བར་བགྱིའོ།། ཚད་མེད་པའི་ཐུགས་རྗེས་གཞན་གྱི་དོན་དུ་སྤྱོད་པའི་ཚེ་ན་མ་འཁྲུལ་བའི་བློ་མངའ་བ་སྤྱན་རས་གཟིགས་མགོན་དེ་ལ་ཡང་སྡུག་བསྡལ་གྱིས་གཟིར་བས་ཉམ་ཐག་པའི་ང་རོས་འོ་དོད་སྐད་གསངས་མཐོན་པོར་འབོད་ཀྱིས་སྡིག་ལྡན་བདག་ལ་ཅི་ནས་ཀྱང་བསྐྱབ་ཏུ་གསོལ་ལོ།། འཕགས་པ་ནམ་མཁའི་སྙིང་པོ་དང་ས་ཡི་སྙིང་པོ་དག་དང་ནི། བྱམས་པ་དང་སྒྲིབ་སེལ་ལ་སོགས་པ་ཐུགས་རྗེ་ཆེ་བའི་མགོན་པོ་ཐམས་ཅད་ལ་སྐྱབས་ཚོལ་ཞིང་སྙིང་ཐག་པ་ནས་འོ་དོད་འབོད་དོ།། མཐུ་སྟོབས་ཅན་གང་ཞིག་མཐོང་བ་ཙམ་ནས་གཤིན་རྗེའི་ཕོ་ཉ་ལ་སོགས་པ་སྡང་བའི་སེམས་དང་ལྡན་པ་རྣམས་སྐྲག་ནས་ཕྱོགས་བཞིར་བྲོས་ཤིང་འབྱེར་བར་བྱེད་པ་ཕྱག་ན་རྡོ་རྗེ་ཅན་ལ་སྐྱབས་སུ་མཆིའོ།། སྔོན་ཆད་ཁྱེད་རྣམས་ཀྱི་བཀའ་ལས་འདས་པས་ཤིན་ཏུ་འགྱོད་ཅིང་། ད་ནི་སྡིག་པའི་རྣམ་སྨིན་ལ་འཇིགས་པ་ཆེར་མཐོང་ནས་སྐྲག་སྟེ་ཁྱེད་རྣམས་ལ་སྐྱབས་སུ་མཆི་བ་ལགས་ཀྱིས་སྡུག་བསྔལ་གྱི་འཇིགས་པ་ཐམས་ཅད་མྱུར་དུ་བསལ་དུ་གསོལ་ལོ།། 

གསུམ་པ་གཉེན་པོ་ཀུན་ཏུ་སྤྱོད་པའི་སྟོབས་ལའང་གཉིས། གཉེན་པོ་བསྟེན་དགོས་པའི་རྒྱུ་མཚན། གཉེན་པོ་དངོས། དང་པོ་ནི། འདི་ལྟར་རླུང་མཁྲིས་བད་ཀན་ལྡན་འདུས་ལ་སོགས་ཐ་མལ་བའི་ནད་ཀྱིས་ཐེབས་པས་འཇིགས་ན་ཡང་སྨན་པའི་ངག་གིས་བསྒོ་བ་བཞིན་དུ་བྱ་དགོས་ན། འདོད་ཆགས་ལ་སོགས་ཉོན་མོངས་པའི་ཉེས་པ་བརྒྱ་ཡི་ནད་ཀྱིས་དུས་རྟག་ཏུ་བཏབ་པ་ལ་གཉེན་པ་རྒྱལ་བའི་བཀའ་བཞིན་དུ་བསྟེན་དགོས་པ་སྨོས་ཅི་དགོས། ཉོན་མོངས་དེ་རྣམས་ཀྱི་ནང་ནས་གཅིག་གིས་ཀྱང་འཛམ་གླིང་ན་གནས་པའི་མི་ཀུན་རྒྱུ་དེ་གང་ལས་བྱུང་བའི་སྡུག་བསྔལ་གྱིས་བརླག་པར་བྱེད་ན། ཉོན་མོངས་པ་དེ་དག་གསོ་བར་བྱེད་པའི་སྨན་གཞན་ནི་ཕྱོགས་རྣམས་ཀུན་ནས་བཙལ་ཀྱང་མི་རྙེད་ན། དེ་ལ་སྨན་པ་རྣམས་ཀྱི་མཆོག་རྫོགས་པའི་སངས་རྒྱས་ཐམས་ཅད་མཁྱེན་པ་གང་ཞིག་ཟུག་རྔུ་མི་བཟད་པ་ཐམས་ཅད་འབྱིན་པར་མཛད་པ་དེ་ཡི་བཀའ་ལུང་ལྟར་མི་བྱེད་པར་ཕྱིན་ཅི་ལོག་ཏུ་སེམས་པ་ནི་ཤིན་ཏུ་གཏི་མུག་ཅན་གྱི་བླུན་པོ་དམ་པས་སྨད་པར་བྱ་བའི་གནས་སུ་གྱུར་པ་ཡིན་ནོ།། གཡང་ས་ཐ་མ་ལ་ངམ་གྲོག་ཆུང་ངུ་ལྟ་བུར་ལྷུངས་ནས་ཡན་ལག་ཙམ་སྣད་པར་འགྱུར་བ་ལའང་བག་ཡོད་ཀྱི་ཟོན་དུ་གནས་པར་བྱ་དགོས་ན། དཔག་ཚད་སྟོང་དུ་ལྟུང་བ་ལ་སོགས་པ་གནས་རིས་འོག་ནས་འོག་ཏུ་འགྲོ་བ་ཡི་དམྱལ་བར་ཡུན་རིང་པོ་བསྐལ་ཆེན་དུ་མའི་བར་དུ་སྡུག་བསྔལ་དྲག་པོ་མྱོང་འགྱུར་གྱི་གཡང་སར་ལྷུང་བ་ལ་ནི་སྨོས་ཅི་དགོས་ཏེ་བག་ཡོད་བྱ་དགོས་པར་རིགས་སོ།། དུས་དེ་རིང་ཙམ་ཁོ་ན་ལབདག་མི་འཆིའོ་ཞེས་སོས་དལ་དུ་བདེ་བར་འདུག་པ་རིགས་པ་མ་ཡིན་ཏེ། བདག་ནི་ཤི་ནས་མེད་པར་འགྱུར་བའི་དུས་དེ་ནི་གདོན་མི་ཟ་བར་ངེས་པར་འབྱུང་ཞིང་། དེའང་ནམ་འབྱུང་མ་ངེས་པ་ཉིད་དོ།། གཞན་ཡང་བདག་ལ་འཆི་བས་མི་འཇིགས་པའི་དམ་པ་སུ་ཡིས་བྱིན་པ་མེད་པས་ན་འདི་ལས་ཇི་ལྟར་ངེས་པར་ཐར་བར་འགྱུར་ཏེ་མི་འགྱུར་ཞིང་། གདོན་མི་ཟ་བར་མྱུར་དུ་མེད་པར་འགྱུར་ན་ཅི་ལྟ་བུར་བདག་ཡིད་བདེ་བར་འདུག་སྟེ་འདུག་པར་མི་རིགས་སོ།། སྔོན་ཆད་ལུས་ལོངས་སྤྱོད་མཆོག་དམན་བར་མ་མང་པོ་མྱོང་སྟེ་ཞིག་པ་ལས། ད་ལྟ་བདག་ལ་ལྷག་པའི་དངོས་པོ་མི་འཇིགས་པའི་རང་བཞིན་ཅན་ཅི་ཞིག་ཡོད་ན་སྟེ་མེད་ལ། བདག་ནི་ཟག་བཅས་ཀྱི་འབྱོར་བ་དམན་པ་དེ་ལ་མངོན་པར་ཞེན་ནས་བླ་མ་རྒྱལ་བ་སྲས་དང་བཅས་པའི་བཀའ་དང་འགལ་བར་བྱས་པ་ནི་ཅི་ནས་ཀྱང་ཉེས་པའི་མཚངས་ཆེན་པོ་ཡིན་ནོ།། རང་ཉིད་གསོན་པའི་ཚེ་སྲོག་ཆུ་བུར་ལྟ་བུ་འདི་དང་། དེ་བཞིན་དུ་གཉེན་ཚན་དང་མཛའ་བཤེས་ལོངས་སྤྱོད་དང་བཅས་པ་རྣམས་སྤངས་ནས་གཅིག་པུར་གྲོགས་མེད་པར་ག་ཤེད་ངེས་པ་མེད་པའི་གནས་སུ་འགྲོ་དགོས་ན། མཛའ་བ་ལ་ཆགས་པ་དང་མི་མཛའ་བ་ལ་སྡང་ཞིང་རིས་སུ་ཕྱེ་བ་དེ་ཀུན་ཅི་ཞིག་རུང་སྟེ་དོན་མེད་དོ།། རྒྱུ་མི་དགེ་བ་རྣམས་ལས་འབྲས་བུ་སྡུག་བསྔལ་འབྱུང་བ་རྒྱུ་དང་བཅས་པ་དེ་ལས་ཐབས་ཇི་ལྟར་བྱས་ན་ངེས་པར་ཐར་ཞེས་ཉིན་མཚན་རྟག་ཏུ་བདག་གིས་ནི་བླང་དོར་གྱི་གནས་ལ་ཡིད་ཆེས་པའི་བརྩི་བགྲང་འདི་ཉིད་འབའ་ཞིག་བསམ་པར་བྱ་བའི་རིགས་སོ།། 

གཉིས་པ་ནི། བྱིས་པ་སོ་སྐྱེ་བདག་གི་ནི་མི་ཤེས་བླུན་ཅིང་གཏི་མུག་པས་རང་བཞིན་གྱི་ཁ་ན་མ་ཐོ་བའམ། བཅས་པའི་བསླབ་པ་དང་འགལ་བའི་སྡིག་པ་གང་ཡིན་པ་ལས་གང་ཡང་རུང་བ་བ་བགྱིས་པ་རྣམས་འགྲོ་བའི་མགོན་པོའི་སྤྱན་སྔར་བདག་མངོན་སུམ་དུ་འཁོད་དེ་ཐལ་མོ་སྦྱར་བ་དང་བཅས་པས་འབྱུང་འགྱུར་སྡུག་བསྔལ་བ་འཇིགས་པའི་ཚུལ་བཟོད་བླག་མེད་པའི་སེམས་ཀྱིས་ཉེས་བྱས་ལ་འགྱོད་ཅིང་ཡང་དང་ཡང་དུ་ཕྱག་འཚལ་ཏེ་སྡིག་ལྟུང་དེ་དག་ཐམས་ཅད་སྙིང་ཐག་པ་ནས་སོ་སོར་བཤགས་པར་བགྱིའོ།། 

བཞི་པ་སོར་ཆུད་པའི་སྟོབས་ནི། འདྲེན་པ་ཐུགས་རྗེ་ཅན་རྣམས་ཀྱིས་བདག་གི་སྡིག་པ་རྣམས་ཉེས་པའི་ནོངས་པ་ལགས་པར་བཟུང་ནས་མཁྱེན་པར་མཛད་དུ་གསོལ་ཞེས་སྔོན་དུ་གསོལ་ནས། སྡིག་ལྟུང་གི་ཚོགས་འདི་དག་ནི་རྣམ་སྨིན་དྲག་པོ་མི་བཟད་པ་འབྱུང་བའི་རང་བཞིན་ཅན་བཟང་པོ་མ་ལགས་པས་ན། དེང་ནས་བཟུང་སླན་ཆད་བྱང་ཆུབ་སྙིང་པོའི་བར་དུ་བདག་གིས་ནི་ཤེས་བཞིན་དུ་སྲོག་ལ་བབ་ཀྱང་ཡོང་ཡེ་མི་བགྱིད་པར་བསྡམ་ལགས་སོ།། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྡིག་པ་བཤགས་པའི་ལེའུ་སྟེ་གཉིས་པའོ།།
 
གསུམ་པ་མཐུན་ཕྱོགས་བྱང་སེམས་ཡོངས་སུ་བཟུང་བའི་ལེའུ་ལའང་གཉིས། གཞུང་དང་། མཚན་ནོ།། དང་པོ་ལའང་གསུམ། སྦྱོར་བ་སྔོན་དུ་འགྲོ་བའི་ཆོས། དངོས་གཞི་དམ་བཅའ་བ། མཇུག་རང་གཞན་དགའ་བ་བསྒོམ་པའོ།། དང་པོ་ལའང་གཉིས། བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ལ་བསྐྱེད་པའི་ལྷན་ཅིག་བྱེད་པའི་རྐྱེན་ཚོགས་བསགས་པ་དང་། ཉེར་ལེན་གྱི་རྒྱུ་བློ་སྦྱང་བའོ།། དང་པོ་ལའང་ཡན་ལག་བརྒྱད་ལས། སྔ་མ་བཞི་ལེའུ་གཉིས་པའི་སྐབས་སུ་བཤད་ཟིན་ནས། འདིར་བཤད་པར་བྱ་བ་ལ་རྗེས་སུ་ཡི་རང་བ་དང་། ཆོས་ཀྱི་འཁོར་ལོ་བསྐོར་བར་བསྐུལ་བ་དང་། མྱ་ངན་ལས་མི་འདའ་བར་གསོལ་བ་འདེབས་པ་དང་། དགེ་རྩ་གཞན་དོན་དུ་བསྔོ་བའི་ཡན་ལག་དང་བཞི་ལས། དང་པོ་ནི། སེམས་ཅན་ཀུན་གྱིས་ངན་སོང་གི་སྡུག་བསྔལ་སྤངས་ཏེ་བདེ་འགྲོའི་ངལ་གསོ་ཐོབ་པར་བྱེད་པའི་བསོད་ནམས་ཆ་མཐུན་གྱི་དགེ་བ་ལ་སྤྱོད་པ་དང་། སྡུག་བསྔལ་ཅན་དེ་དག་ཟག་བཅས་བསོད་ནམས་ཆ་མཐུན་གྱི་འབྲས་བུ་ལྷ་མིའི་བདེ་བར་གནས་པ་ལ་ཡང་ཕྲག་དོག་མེད་པར་དགའ་བས་རྗེས་སུ་ཡི་རང་ངོ་།། ཉན་ཐོས་དང་རང་སངས་རྒྱས་ཀྱི་བྱང་ཆུབ་ཀྱི་རྒྱུར་གྱུར་པའི་ཐར་པ་ཆ་མཐུན་ཆུང་འབྲིང་གི་དགེ་བའི་ཚོགས་བསགསཔ་དེ་ལ་ཡང་དགའ་ཞིང་རྗེས་སུ་ཡི་རང་ངོ་།། ཐར་པ་ཆ་མཐུན་གྱི་དགེ་བ་དེའི་འབྲས་བུ་ལུས་ཅན་རྣམས་འཁོར་བའི་སྡུག་བསྔལ་ལས་ངེས་པར་ཐར་ནས་མྱ་འདས་ཐོབ་པ་ལ་ཡང་རྗེས་སུ་ཡི་རང་ངོ་།། ཁྱད་པར་དུ་མཐར་ཐུག་གི་འབྲས་བུ་སྐྱོབ་པ་སངས་རྒྱས་རྣམས་ཀྱི་བྱང་ཆུབ་ཆེན་པོ་རྣམ་གྲོལ་གྱི་ཡོན་ཏན་མཐའ་ཡས་པ་ཐོབ་པ་དང་། གནས་སྐབས་ཀྱི་འབྲས་བུ་རྒྱལ་སྲས་རྣམས་ཀྱི་ས་དང་ལམ་གྱི་རིམ་པའི་དགེ་བ་རྣམས་ལའང་དང་བ་ཆེན་པོས་རྗེས་སུ་ཡི་རང་ངོ་།། དེ་དག་གི་རྒྱུ་བསམ་པ་ཕུན་སུམ་ཚོགས་པ་སེམས་ཅན་ཐམས་ཅད་གནས་སྐབས་དང་མཐར་ཐུག་ཀུན་ཏུ་བདེ་བར་མཛད་པའི་ཐུགས་བསྐྱེད་ཀྱི་དགེ་བ་རྒྱ་མཚོ་ལྟ་བུ་དང་། སྦྱོར་བ་ཕུན་སུམ་ཚོགས་པ་སེམས་ཅན་ལ་རྟག་ཏུ་ཕན་པར་མཛད་པ་སྟེ་བསྡུ་བཞི་ཕྱིན་དྲུག་གི་བསམ་སྦྱོར་ཟབ་ཅིང་རྒྱ་ཆེ་བ་རྣམས་ལ་བླ་ན་མེད་པའི་དགའ་བས་རྗེས་སུ་ཡི་རང་ངོ་།། 

གཉིས་པ་ནི། ཕྱོགས་རྣམས་ཀུན་གྱི་ཞིང་ན་བཞུགས་པའི་སངས་རྒྱས་བཅོམ་ལྡན་འདས་རྣམས་ལ་རྒྱལ་སྲིད་སྣ་བདུན་ལ་སོགས་པ་ཀུན་ཏུ་བཟང་པོའི་མཆོད་སྤྲིན་མོས་པས་བསྟར་ཞིང་ཐལ་མོ་སྦྱར་ཏེ་ངག་ཏུ་གསོལ་བ་ནི། མཐའ་མེད་པའི་སེམས་ཅན་སྡུག་བསྔལ་གྱི་མུན་པས་དུས་རྟག་ཏུ་འཐོམས་ནས་བྱང་ཆུབ་ཀྱི་ལམ་མི་ཤེས་པ་རྣམས་ལ་སྐལ་པ་དང་དབང་པོ་དང་ཁམས་དང་བག་ལ་ཉལ་གྱི་ཀུན་རྟོག་དང་མཐུན་པར་ཆོས་ཀྱི་སྣང་བ་སྒྲོན་མེ་ལྟ་བུ་སྦར་ཏེ་ཐར་པ་འདི་བའི་ལམ་བསྟན་པར་མཛད་དུ་གསོལ་ཞེས་གསོལ་བ་འདེབས་པའོ།། 

གསུམ་པ་ནི། མཐའ་ཡས་པའི་ཞིང་རྣམས་སུ་རྒྱལ་བ་མང་པོ་གང་ཞིག སྐུ་དངོས་ཀྱི་གདུལ་བྱ་རྫོགས་ནས་མྱ་ངན་ལས་འདའ་བར་བཞེད་པའི་ཐུགས་མངའ་བ་དེ་དག་ལ་ཐལ་མོ་སྦྱར་ཏེ་གསོལ་བ་སྙིང་ཐག་པ་ནས་འདེབས་པ་ནི། འགྲོ་བ་འདི་རྣམས་བླང་དོར་སྟོན་པའི་མིག་དང་བྲལ་བའི་ལྡོངས་བར་མི་འགོད་ཅིང་། ལམ་དང་ལམ་མ་ཡིན་པ་གསལ་བར་མཛད་པའི་སླད་དུ་བསྐལ་པ་གྲངས་མེད་དུ་མར་མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ་ཡིན་ནོ།། 

བཞི་པ་ནི། གོང་དུ་ཇི་སྐད་སྨོས་པ་དེ་ལྟར་ཡན་ལག་གཅིག་ནས་བདུན་གྱི་བར་འདི་དག་ཀུན་བྱས་ཏེ། དེ་ལས་བྱུང་བའི་དགེ་བ་བདག་གིས་བསགས་པ་གང་ཐོབ་པ་དེས་ནི། སེམས་ཅན་ཐམས་ཅད་ཀྱི་འཁོར་བའི་སྡུག་བསྔལ་ཐམས་ཅད་ལྷག་མེད་དུ་བསལ་པར་ཤོག་ཅིང་། འགྲོ་བ་ནད་པ་རྣམས་ཇི་སྲིད་དུ་ནད་ལས་གྲོལ་ཞིང་སོས་བར་གྱུར་གྱི་བར་དུ་ནི་བདག་ཉིད་སྨན་དང་སྨན་པ་ཉིད་དག་དང་། དེ་ཡི་ནད་གཡོག་རིམ་གྲོ་སོགས་ཅི་མཁོ་བ་བཞིན་བྱེད་པར་ཤོག་ཅིག། དེ་བཞིན་དུ་བདག་ནི་སེམས་ཅན་བཀྲེས་སྐོམ་གྱིས་གདུངས་པ་ལ་ཟས་བཟང་པོ་དང་སྐོམ་གྱི་རིགས་བདུད་རྩི་ལྟ་བུ་ཆར་དུ་ཕབ་སྟེ་བཀྲེས་དང་སྐོམ་པའི་གནོད་པ་མ་ལུས་པ་བསལ་བས་ཚིམ་པ་ཉིད་དུ་བྱེད་པའི་བྱེད་པ་པོར་གྱུར་ཅིག། ཚེ་ལོ་བཅུ་པ་མུ་གེའི་བསྐལ་པ་བར་མའི་ཚེ་ན་བདག་ནི་ཟས་དང་སྐོམ་ཕུན་སུམ་ཚོགས་པ་ཅི་འདོད་པ་འཛད་མེད་དུ་གྱུར་ཅིག། ཅེམས་ཅན་ཆོག་མི་ཤེས་པས་ཕོངས་ཤིང་ནོར་མེད་པས་དབུལ་བ་རྣམས་ལ་བདག་ནི་སྤྱད་ཀྱང་མི་ཟད་པའི་གཏེར་གྱི་དབྱིག་ཆེན་པོར་གྱུར་ཏེ། ཟས་གོས་བཞོན་པ་ལ་སོགས་པ་ཡོ་བྱད་མཁོ་དགུ་ཅོག་སྣ་ཚོགས་སུ་འབྱུང་བས་སེམས་ཅན་ད་ེདག་རངརངགི་མདུན་ན་ཉེ་བར་གནས་ཤིང་འབད་རྩོལ་མི་དགོས་པར་གྱུར་ཅིག། 

གཉིས་པ་ཉེར་ལེན་གྱི་རྒྱུ་བློ་སྦྱོང་བ་ལའང་གསུམ། བློ་སྦྱོང་བ་དངོས། དེའི་འཐད་པ་དགོད་པ། བློ་སྦྱོང་གི་གྲུབ་དོན་བསྟན་པའོ།། དང་པོ་ནི། བདག་གི་གཅེས་པའི་ལུས་ཉེར་ལེན་གྱི་ཕུང་པོ་འདི་དང་། དེ་བཞིན་འཁོར་ནོར་ལོངས་སྤྱོད་ཐམས་ཅད་དང་། དུས་གསུམ་དུ་བསགས་པའི་དགེ་བའི་རྩ་བ་ཐམས་ཅད་ཀྱང་སེམས་ཅན་ཀུན་གྱི་མངོན་མཐོ་དང་ངེས་ལེགས་ཀྱི་དོན་བསྒྲུབ་པའི་ཕྱིར་ལན་དང་རྣམ་སྨིན་ལ་རེ་བ་དང་ཕོངས་པ་མེད་པར་བསམ་པ་སྙིང་ཐག་པ་ནས་ཡོངས་སུ་བཏང་བར་བྱའོ།། 

གཉིས་པ་ནི། ཡོངས་སུ་བཟུང་བ་མེད་པར་ཐམས་ཅད་བློས་བཏང་བས་མྱ་ངན་ལས་འདའ་བ་ཐོབ་པར་འགྱུར་རོ།། རྒྱུ་མཚན་ད་ེལྟར་ན་བདག་བློ་ལས་སུ་རུང་བས་མྱ་ངན་ལས་འདས་པ་བསྒྲུབ་པའི་ཕྱིར་དང་། ལུས་ལོངས་སྤྱོད་ཐམས་ཅད་མཐར་གཏོང་བར་འགྱུར་བ་མངོན་སུམ་ལྟར་ན་རང་དབང་མེད་པའི་དུས་སུ་ཆབ་གཅིག་ལ་བཏང་བ་བས། ད་ལྟ་རང་དབང་ཡོད་པའི་དུས་སུ་སེམས་ཅན་རྣམས་ལ་ཕན་གདགས་པའི་ཆེད་དུ་བཏང་བ་ནི་མཆོག་སྟེ། རང་གཞན་ཐར་བདེ་གཏན་གྱི་དོན་ཆེན་དང་ལྡན་པའི་ཕྱིར་རོ།། 

གསུམ་པ་ལའང་གཉིས། ལུས་བཏང་བའི་གྲུབ་དོན་བྱེ་བྲག་ཏུ་བཤད་པ། བློ་སྦྱོང་གི་འབྲས་བུ་སྨོན་ལམ་བཏབ་པའོ།། དང་པོ་ནི། དེང་ནས་བདག་གིས་མཁའ་མཉམ་ལུས་ཅན་ཐམས་ཅད་ལ་རང་གི་ལུས་འདི་ཉིད་ཅི་བདེར་བྱིན་ཟིན་གྱིས་དགོས་པའི་དོན་མཐའ་དག་གི་ཉེར་སྤྱད་དུ་སྤྱད་ཀྱང་རུང་ལ། ད་ནི་རྟག་ཏུ་གསོད་པ་དང་སྨད་པའམ་བརྡེག་པ་སོགས་ལུས་ངག་གི་བྱ་བ་ཅི་དགར་བྱེད་པ་ལ་རག་ལས་ཤིང་། བདག་གི་ལུས་ལ་རྩེད་མོར་བྱེད་དམ། ཅོ་འདྲི་བར་བྱེད་དམ། མང་པོས་བཞད་གད་ག་ཞའི་རྒྱུ་བྱེད་ཀྱང་རུང་སྟེ། གཞན་དོན་དུ་བདག་གི་ལུས་འདི་བྱིན་ཟིན་གྱིས། འདི་ཡི་ཆེད་དུ་གནོད་པ་བསྲུང་པ་སོགས་ཁ་ཏས་ཅི་ཞིག་བྱ་སྟེ། བདག་གིར་འཛིན་པ་སྤངས་ཏེ་གཞན་ལ་བྱིན་ཟིན་པའི་ཕྱིར་རོ།། འོན་ཀྱང་ལུས་དེ་ལ་བརྟེན་ནས་འཕྲལ་དང་ཡུན་དུ་གཞན་ལ་གནོད་པ་དང་སྡིག་པར་མི་འགྱུར་པའི་ལས་གང་ཡིན་པ་དེ་དག་བྱེད་དུ་ཆུག་ཅིག་ཅེས་བསྐུལ་བའོ།། 

གཉིས་པ་ལའང་གཉིས། དོན་ཡོད་པར་སྨོན་པ། འདོད་དགུ་འབྱུང་བར་སྨོན་པའོ།། དང་པོ་ནི། བདག་ལ་དམིགས་ནས་དོན་དུ་གཉེར་བ་ཅན་གང་ཞིག དུས་ནམ་དུ་ཡང་འགའ་ཡང་དོན་མེད་དུ་མ་གྱུར་ལ་དོན་ཡོད་པར་གྱུར་ཅིག། བདག་ལ་དམིགས་ནས་ངན་པར་བརྟགས་ཏེ་སེམས་ཅན་གང་དག་གི་རྒྱུད་ལ་ཁོང་ཁྲོ་བའམ། ལེགས་པར་མཐོང་བས་དད་པའི་སེམས་བྱུང་བར་གྱུར་ན་དེ་ཉིད་རྟག་ཏུ་དེ་དག་གི་ཇི་ལྟར་བསམ་པའི་དོན་ཀུན་འགྲུབ་པའི་རྒྱུར་གྱུར་ཅིག། སེམས་ཅན་གང་དག་གིས་བདག་ལ་སྐུར་འདེབས་ཀྱི་ཚིག་གིས་སྨོད་ཅིང་ཁ་ཟེར་རམ། གཞན་སུ་དག་གི་ལུས་ངག་ལ་སོགས་པས་གནོད་པ་བྱེད་པའམ། དེ་བཞིན་ངོས་ལྐོག་རྣམས་སུ་སྒྲོ་འདོགས་ཀྱི་ཕྱར་ཀ་སྣ་ཚོགས་གཏོང་ཡང་རུང་སྟེ། དེ་དག་ཐམས་ཅད་ཀྱང་བྱང་ཆུབ་ཆེན་པོ་བླ་ན་མེད་པ་ཐོབ་པའི་སྐལ་ལྡན་དུ་གྱུར་ཅིག། 

གཉིས་པ་ནི། བདག་ནི་ཡིད་ཅན་མགོན་མེད་པ་རྣམས་ཀྱི་མགོན་སྐྱབས་དང་། ཚོང་པ་སོགས་ལམ་ཞུགས་རྣམས་ཀྱི་དེད་དཔོན་དང་། ཆུ་བོའི་ཕ་རོལ་དུ་བརྒལ་འདོད་རྣམས་ཀྱི་གྲུ་དང་ནི། རྒྱ་མཚོར་འགྲོ་བ་རྣམས་ཀྱི་གཟིངས་དང་། ཆུ་ཀླུང་ཕལ་པ་རྣམས་ལ་སྒྲོལ་བའི་ཟམ་པ་ཉིད་དུ་གྱུར་ཅིག། རྒྱུ་མཚོར་ཡུན་རིང་དུ་སོང་བས་དུབ་སྟེ་གླིང་དོན་དུ་གཉེར་བ་རྣམས་ལ་གླིང་དང་ནི། དེ་བཞིན་དུ་གང་ཞིག་མུན་པའི་སྨག་ཏུ་འཕྱན་པས་མར་མེ་འདོད་པ་རྣམས་ལ་མར་མེ་གསལ་བ་དང་། གནས་མལ་འདོད་པ་རྣམས་ལ་གནས་མལ་ཉམས་དགའ་བ་དང་། བདག་ནི་ལུས་ཅན་བྲན་གཡོག་འདོད་པ་ཀུན་གྱིས་བསམ་དགུའི་རེ་སྐོང་བྱེད་པའི་བྲན་དུ་འགྱུར་བར་ཤོག་ཅིག། གཞན་ཡང་དགོས་འདོད་སྟེར་བའི་ཡིད་བཞིན་གྱི་ནོར་བུ་དང་། ཅི་ལྟར་བླང་ཡང་མི་འཛད་པའི་བུམ་པ་བཟང་པོ་ལོངས་སྤྱོད་ཀྱི་འབྱུང་གནས་ཅན་དང་། བདེ་ལེགས་ཀྱི་དངོས་གྲུབ་ཐམས་ཅད་འབྱུང་བའི་རིག་སྔགས་གྲུབ་པ་དང་། ནད་ཀྱི་ཟུག་རྔུ་མཐའ་དག་སེལ་བའི་སྨན་ཆེན་པོ་དང་། འདོད་འབྱུང་དཔག་བསམ་གྱི་ནི་ཤིང་དག་དང་། ལུས་ཅན་རྣམས་ཀྱིས་ཇི་ལྟར་འདོད་པ་ཉིད་ཀྱི་ཚད་དུ་བཅུད་བཞོས་ཀྱང་མི་འཛད་པའི་འདོད་འཇོའི་བ་མོར་ཡང་གྱུར་ཅིག། རྩི་ཤིང་ལོ་ཏོག་ལ་སོགས་བསྐྱེད་པས་འགྲོ་བ་འཚོ་བར་བྱེད་པའི་ས་སོགས་འབྱུང་བ་ཆེན་པོ་རྣམས་དང་། ནམ་མཁའ་ཕྱི་ནང་གི་འགྱུར་བའི་གོ་འབྱེད་ཡིན་པ་བཞིན་དུ་བདག་ནི་རྟག་པར་ཡང་སེམས་ཅན་དཔག་ཏུ་མེད་པ་ཡི་རྣམ་མང་ཉེར་འཚོའི་འབྱུང་གནས་ཀྱི་གཞིར་ཡང་འགྱུར་བར་ཤོག་ཅིག། དེ་བཞིན་དུ་ནམ་མཁའི་མཐས་གཏུགས་པའི་སེམས་ཅན་གྱི་ཁམས་ལ་དུས་རྣམ་པ་ཀུན་ཏུ་ཐམས་ཅད་མ་ལུས་མྱ་ངན་ལས་འདས་སར་མ་ཕྱིན་གྱི་བར་དུ་བདག་ནི་ཉེར་འཚོའི་རྒྱུར་ཡང་རབ་ཏུ་ཤོག་ཅིག། 

གཉིས་པ་དངོས་གཞི་དམ་བཅའ་བ་ནི། སེམས་བསྐྱེད་གཉིས་བསླབ་པ་དང་བཅས་སྟབས་གཅིག་ཏུ་ཆོ་གས་ལེན་པའི་ཚུལ་ནི་ཇི་ལྟར་ན་སྔོན་གྱི་དུས་སུ་བདེ་བར་གཤེགས་པ་སངས་རྒྱས་བཅོམ་ལྡན་འདས་རྣམས་ཀྱིས་བླ་ན་མེད་པའི་བྱང་ཆུབ་ཆེན་པོར་ཐུགས་ནི་བསྐྱེད་པ་དང་། བྱང་ཆུབ་སེམས་དཔའི་བསླབ་པ་རྒྱ་ཆེན་པོ་རྣམས་ལ་ལས་དང་པོ་པའི་ས་ནས་ཐམས་ཅད་མཁྱེན་པའི་གོ་འཕང་མ་ཐོབ་ཀྱི་བར་དུ་བསླབ་པའི་ཚུལ་དེ་དག་ལ་རིམ་པ་བཞིན་དུ་གནས་པ་ལྟར། དེ་བཞིན་བདག་གིས་ཀྱང་འགྲོ་བ་ཐམས་ཅད་ལ་འཕྲལ་ཡུན་ཀུན་ཏུ་ཕན་པ་རྒྱ་ཆེན་པོ་བྱ་བའི་དོན་དུ། བྱང་ཆུབ་ཀྱི་མཆོག་ཏུ་སེམས་ནི་སྨོན་དང་འཇུག་པའི་བདག་ཉིད་ཅན་དུ་བསྐྱེད་པར་བགྱི་ཞིང་། དེ་བཞིན་དུ་ནི་བསླབ་པའི་གནས་ཚུལ་ཁྲིམས་གསུམ་ལའང་བློ་ནུས་དང་སྦྱར་ཏེ་རིམ་པ་བཞིན་དུ་གོམས་པར་བྱས་ནས། དོན་དམ་ཆོས་ཉིད་ཀྱིས་ཐོབ་པའི་གནས་སྐབས་ནའང་འཕེལ་བའི་ཚུལ་ལ་བལྟོས་ནས་བསླབ་པར་བགྱིའོ།། 

གསུམ་པ་མཇུག་ཏུ་དགའ་བ་བསྒོམ་པ་ལ་གསུམ། རང་དགའ་བ་བསྒོམ་པ། བྱེད་ལས་མཆོག་ཏུ་ཤེས་པ། གཞན་དགའ་བསྐྱེད་པའོ།། དང་པོ་ནི། དེ་ལྟར་བློ་གྲོས་མཆོག་དང་ལྡན་པ་ཡིས་ནི་འདུན་པས་ཕྱིར་མི་ལྡོག་པའི་ངོ་བོ་རབ་ཏུ་དྭངས་ཤིང་རྙོགས་པ་མེད་པའི་བྱང་ཆུབ་ཆེན་པོར་སེམས་བསྐྱེད་པ་བླངས་ཤིང་བཟུང་ནས། མཇུག་ཀྱང་རྣམ་བྱང་གི་སྙིང་པོ་དང་འཕྲད་ཀྱི་བར་དུ་རྒྱས་པར་བྱ་བའི་ཕྱིར་དུ་རང་གི་སེམས་ནི་རབ་ཏུ་དགའ་བ་ཆེན་པོས་འདི་ལྟར་དུ་གཟེངས་བསྟོད་དོ་ཞེས་སྔོན་དུ་དྲངས་ཏེ། དེང་སེམས་བསྐྱེད་པར་གྱུར་པའི་དུས་སྐབས་དང་ལྡན་པ་བདག་ཉིད་གསོན་པའི་ཚེ་འདི་ལ་སླར་འབྲས་བུ་འབྱུང་རུང་གི་དོན་ཆེན་པོ་ཡོད་པར་བྱས་ལ། ཅི་སྟེ་ན་དལ་བ་ཕུན་སུམ་ཚོགས་པའི་མི་ཡི་སྲིད་པ་ལེགས་པར་ཐོབ་ཅིང་། དེ་རིང་ནས་སངས་རྒྱས་ཀྱི་ཐུགས་ལས་བྱུང་བ་བྱང་ཆུབ་སེམས་དཔའི་རིགས་སུ་སྐྱེས་ཤིང་། སངས་རྒྱས་ཐམས་ཅད་ཀྱི་གདུང་འཚོ་བ་ཕྲིན་འཛིན་པའི་སྲས་སུ་ད་གྱུར་ཏོ།། ད་ཕྱིན་ཆད་ནི་བདག་གིས་ཅི་ནས་ཀྱང་ཐེག་ཆེན་གྱི་རིགས་དང་མཐུན་པའི་བྱེད་ལས་གཞན་དོན་ཁོ་ན་བརྩམས་ཏེ་རིམ་པ་བཞིན་དུ་བསླབ་པའི་གནས་མཐའ་དག་ལ་སྐྱོན་མེད་ཅིང་ཤིན་ཏུའང་བཙུན་པར་གྱུར་པའི་རིགས་འདི་ལ་ཉེས་ལྟུང་གིས་རྙོག་པར་མི་འགྱུར་བ་དེ་ལྟར་བྱའོ།། དཔེར་ན་མིག་ལོང་བས་ས་ཕྱགས་དར་བྱས་པའི་རྡུལ་གྱི་ཕུང་པོ་ལས་ཇི་ལྟར་ཞིག་ན་དངོས་པོ་རིན་ཐང་ཆེ་བའི་རིན་ཆེན་བཟང་པོ་རྙེད་པ་ལྟར། དེ་བཞིན་ཇི་ཞིག་ལྟར་ན་སྟབས་ལེགས་སུ་སྟེས་ནས་བྱང་ཆུབ་སེམས་འདི་བདག་ལ་སྐྱེས་ཞེས་ངོ་མཚར་དུ་རིག་ནས་དགའ་ཞིང་སྤྲོ་བ་བསྐྱེད་པ་ཡིན་ནོ།། 

གཉིས་པ་ནི། འགྲོ་བ་མ་ལུས་པའི་འཆི་བདག་གི་བདུད་འཇོམས་ཤིང་རྒ་ཤི་མེད་པར་ཐོབ་པར་བྱེད་པའི་ཕྱིར་འཆི་མེད་བདུད་རྩི་མཆོག་ཀྱང་བྱང་ཆུབ་ཀྱི་སེམས་ཁྱད་དུ་འཕགས་པ་འདི་ཡིན་ནོ།། འགྲོ་བའི་དབུལ་བ་ཐམས་ཅད་སེལ་བ་ཡི་མི་ཟད་པའི་དགོས་འདོད་འབྱུང་བའི་གཏེར་ཡང་འདི་ཡིན་ནོ།། འགྲོ་བའི་དོན་རྣམས་རབ་ཏུ་ཞི་བར་བྱེད་པའི་སྨན་བཟང་པོ་ཀུན་གྱི་མཆོག་ཀྱང་འདི་ཡིན་ནོ།། སྲིད་པ་བཞིའི་ལམ་དུ་འཁྱམས་ཤིང་འཁོར་བའི་ཚ་གདུང་གིས་དུབ་པ་ཡི་ནི་འགྲོ་བའི་ངལ་བསོའི་བསིལ་གྲིབ་མཆོག་ཏུ་གྱུར་པའི་ལྗོན་ཤིང་ཡང་ཡིན་ནོ།། འགྲོ་བ་ཐམས་ཅད་ངན་འགྲོ་གསུམ་གྱི་འདམ་རྫབ་ཀྱི་མཚོ་ལས་སྒྲོལ་བར་བྱེད་པའི་སྤྱི་སྟེགས་སམ་ཟམ་པ་་ལྟ་བུར་ཡིན་ནོ།། འགྲོ་བའི་ཤེས་རྒྱུད་ལ་ཉོན་མོངས་ཀྱི་མུན་པས་གདུང་བ་སེལ་བའི་བྱང་ཆུབ་སེམས་ཀྱི་ཟླ་བ་ཤར་པ་ཡིན་ནོ།། འགྲོ་བའི་བློ་རྒྱུད་མི་ཤེས་རྨོངས་པའི་སྨག་རུམ་གྱིས་གཡོགས་པ་ལས་ཤེས་སྒྲིབ་ཀྱི་རབ་རིབ་དག་ཀྱང་དཔྱིས་ནས་ཏེ་དྲུངས་ནས་འབྱིན་པའི་ཉི་མ་ཆེན་པོ་ཡིན་ནོ།། རྒྱ་ཆེ་གྲངས་མང་དམ་པའི་ཆོས་འོ་མ་ལྟ་བུ་བསྲུབས་པ་ལས་ཐེག་ཆེན་བྱང་ཆུབ་སེམས་དཔའི་སྡེ་སྣོད་ཀྱི་ཟབ་དོན་མཐར་ཐུག་པ་མར་གྱི་ཉིང་ཁུ་ཕྱུང་བ་ལྟ་བུ་དང་མཚུངས་པའི་བཅུད་ཀྱི་སྙིང་པོ་ནི་འདི་ཡིན་ནོ།། འགྲོ་བའི་མགྲོན་པོ་ཇི་སྙེད་པ་སྲིད་པའི་ལམ་དུ་འཁོར་ལ་རྒྱུ་ཞིང་འཕྲལ་ཡུན་གྱི་བདེ་བའི་ལོངས་སྤྱོད་སྤྱད་པར་འདོད་པ་རྣམས་ལ་བྱང་ཆུབ་དམ་པའི་སེམས་འདི་ནི་བདེ་བ་འབྱུང་བའི་མཆོག་ཏུ་ཉེ་བར་གནས་ཏེ། དེས་ན་སེམས་ཅན་མགྲོན་ཆེན་ཐམས་ཅད་ཡོངས་སུ་ཚིམ་པར་བྱེད་པ་པོ་ཡིན་ནོ།། 

གསུམ་པ་ནི། བདག་གིས་སེམས་བསྐྱེད་པའི་དུས་དེ་རིང་ཉིད་དུ་སྐྱོབ་པ་རྫོགས་པའི་སངས་རྒྱས་བྱང་སེམས་རྣམས་དཔང་པོར་བྱས་ཏེ་ཐམས་ཅད་ཀྱི་སྤྱན་སྔར་འགྲོ་བ་མཐའ་ཡས་ཤིང་རིས་སུ་ཕྱེ་བ་མེད་པ་རྣམས་བདེ་གཤེགས་སངས་རྒྱས་ཉིད་ཀྱི་གོ་འཕང་དམ་པ་མངོན་དུ་བྱ་བ་དང་ནི། དེ་མ་ཐོབ་ཀྱི་བར་དུ་ལྷ་མིའི་བདེ་བ་ཕུན་སུམ་ཚོགས་པ་ལ་མགྲོན་དུ་བོས་ཟིན་གྱིས། ཕན་བདེ་དེ་ལྟ་བུ་སྒྲུབ་པའི་སྨོན་པ་དང་འཇུག་པའི་བྱང་ཆུབ་ཀྱི་སེམས་རིན་པོ་ཆེ་སྐྱེས་པ་བདག་ལ་ལྷ་དང་ལྷ་མིན་ལ་སོགས་པའི་འགྲོ་བ་ཐམས་ཅད་ཡི་རང་བས་རབ་ཏུ་དགའ་ཞིང་མགུ་བར་གྱིས་ཤིག། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བྱང་ཆུབ་ཀྱི་སེམས་ཡོངས་སུ་བཟུང་བ་ཞེས་བྱ་བ་སྟེ་ལེའུ་གསུམ་པའོ།།

གཉིས་པ་བྱང་ཆུབ་ཀྱི་སེམས་སྐྱེས་པ་མི་ཉམས་པར་བྱེད་པ་ལ། འཇུག་ལྡོག་གི་གནས་ལ་བཟོད་པ་ལྷུར་ལེན་བག་ཡོད་ཀྱི་ལེའུ། རང་གི་སྒོ་གསུམ་ལ་བརྟགས་པ་ཤེས་བཞིན་གྱི་ལེའུ། བྱང་ཆུབ་ཀྱི་སེམས་ཀྱི་མི་མཐུན་ཕྱོགས་ཁོང་ཁྲོའི་གཉེན་པོ་བཟོད་པའི་ལེའུ་དང་གསུམ་ལས། དང་པོ་བག་ཡོད་ཀྱི་ལེའུ་ལ་གཉིས། གཞུང་དང་། མཚན་ནོ།། དང་པོ་ལའང་གཉིས། མདོར་བསྟན་དང་། རྒྱས་བཤད་དོ།། དང་པོ་ནི། རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱིས་སྔར་བཤད་པ་དེ་ལྟ་བུར་བྱང་ཆུབ་ཀྱི་སེམས་བསྐྱེད་པ་སྲོག་གི་ཕྱིར་ཡང་མི་འདོར་བར་རབ་ཏུ་བརྟན་པར་བཟུང་ནས་ཅུང་ཟད་ཀྱང་གཡེལ་བ་མེད་པར་རྟག་ཏུ་ཡང་བསླབ་བྱའི་གནས་སུ་གྱུར་པ་རྒྱ་ཆེན་པོ་རྣམས་ལས་མི་འདའ་བར་ནན་ཏན་སྙིང་པོར་བྱེད་པ་ལ་རྩེ་གཅིག་ཏུ་འབད་པར་བྱའོ།། 

གཉིས་པ་ལའང་གསུམ། བསྒྲུབ་བྱ་བསླབ་པ་ལ་བསམ་སྟེ་བག་བྱ་བ། རྟེན་དལ་འབྱོར་ལ་བསམ་སྟེ་བག་བྱ་བ། སྤང་བྱ་ཉོན་མོངས་ལ་བསམ་སྟེ་བག་བྱའོ།། དང་པོ་ལའང་གཉིས། བསམ་པ་བྱང་ཆུབ་སེམས་བསྐྱེད་མི་ཉམས་པར་བསྲུང་བ་དང་། སྦྱོར་བ་བརྩོན་འགྲུས་མི་ཉམས་པར་བསྲུང་བའོ།། དང་པོ་ནི། བྱ་བ་གང་ཞིག་བབ་ཅོལ་ཏེ་ཁེ་ཉེན་མ་དཔྱད་པར་བརྩམས་པ་གང་ཡིན་པའམ། གང་ཞིག་ཅུང་ཟད་དཔྱད་ཀྱང་ལེགས་པར་མ་བརྟགས་པ་དེ་ནི་རེ་ཞིག་དམ་བཅའ་བྱས་པར་གྱུར་ཀྱང་ཞིབ་མོར་གཞིག་པས་འོས་ན་བྱའམ་མི་འོས་ན་བཏང་ཞེས་བརྟགས་པའི་རིགས་སུ་ངེས་ཤིང་། འདིར་ནི་དེ་ལྟ་བུ་མ་ཡིན་ཏེ། མཁྱེན་གཉིས་འཁྲུལ་པ་ཕྲལ་བའི་སངས་རྒྱས་རྣམས་དང་། དེ་ཡི་སྲས་ཆགས་ཐོགས་བྲལ་བའི་ཤེས་རབ་མངའ་བ་ཆེན་པོས་སེམས་བསྐྱེད་ཅིང་ལམ་ལ་བསླབ་པའི་ཚུལ་གང་ལ་ལེགས་པར་བརྟགས་ཤིང་། བདག་ཉིད་ཀྱིས་ཀྱང་སྔོན་དུ་ལུང་རིགས་ཚད་མའི་སྒོ་ནས་ཡང་དང་ཡང་དུ་བརྟགས་བརྟགས་པ་ཡིན་པས་ན།  བྱང་ཆུབ་ཆེན་པོའི་ལམ་དུ་འཇུག་ཅིང་བསླབ་པའི་ཚུལ་དེ་ལ་བཤོལ་དུ་ཅི་ཞིག་ཡོདདེ་འབད་པར་འོས་སོ།། གལ་ཏེ་དེ་ལྟར་སེམས་བསྐྱེད་ཀྱི་དུས་སུ་སེམས་ཅན་གྱི་དོན་འབའ་ཞིག་སྤྱོད་པར་དམ་བཅའ་ནས་བྱ་བའི་ལས་ཀྱིས་བསྒྲུབ་པར་མ་བྱས་ན་སྔར་སེམས་ཅན་མགྲོན་དུ་གཉེར་བ་དེ་དག་ཀུན་བསླུས་པས་ན། སླུ་བར་བྱེད་པ་པོ་བདག་གི་འགྲོ་བ་ཅི་འདྲར་འགྱུར་ཏེ་ངན་འགྲོར་འགྲོ་བར་འགྱུར་རོ།། དངོས་པོ་ཕལ་པ་ཅུང་ཟད་ཙམ་ལའང་ཡིད་ཀྱིས་འདི་ལ་སྦྱིན་པར་བྱའོ་ཞེས་བསམ་པར་བྱས་ནས་མི་གང་ཞག་སླར་སྦྱིན་པར་མི་བྱེད་པ་དེ་ཡང་ཡི་དྭགས་སུ་སྐྱེ་བའི་རྒྱུ་ཡིན་པར་། མདོ་དྲན་ཉེ་ལས། འགའ་ཞིག་སྦྱིན་པར་བསམས་ནས་མི་སྦྱིན་པ་དེའི་རྣམ་པར་སྨིན་པ་དེས་ནི་ཡི་དྭགས་སུ་སྐྱེ་བར་འགྱུར་ལ། ཁས་བླངས་ནས་མི་སྦྱིན་པ་ནི་དམྱལ་བར་སྐྱེ་བར་འགྱུར་རོ་ཞེས་གསུངས་ན། བླ་ན་མེད་པའི་སངས་རྒྱས་ད་གནས་སྐབས་ཀྱི་བདེ་བ་ལ་བསམ་པ་སྙིང་ཐག་པ་ནས་མགྲོན་དུ་གཉེར་ཞིང་བོས་ཏེ་ཁས་བླངས་ནས་གལ་ཏེ་འགྲོ་བ་ཐམས་ཅད་བསླུས་པར་བྱས་ན་ཉེས་པ་ཚད་མེད་པ་དེས་བདག་བདེ་འགྲོར་ཇིག་འགྲོ་འགྱུར་རམ་སྟེ་མི་འགྱུར་རོ།། འོ་ན་སྔོན་ཤཱ་རིའི་བུ་དངགསེར་མདོག་གིས་ཀྱང་བསླབ་པ་ལས་འདས་སོ་ཞེ་ན། མི་གང་དག་རེ་ཞིག་བྱང་ཆུབ་ཀྱི་སེམས་བཏང་བ་ལྟར་སྣང་ཡང་། དེ་དག་ངན་སོང་དུ་མི་སྐྱེ་བར་དགྲ་བཅོམ་དང་རང་རྒྱལ་གྱི་གོ་འཕང་ལ་ཐར་བར་མཛད་པ་དེ་ནི། ལས་ཀྱི་ཚུལ་སྣ་ཚོགས་པ་སོ་སྐྱེས་བསམ་གྱིས་མི་ཁྱབ་སྟེ། དངོས་དང་དངོས་མིན་དུས་དང་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཁོ་ནས་མཁྱེན་གྱི་གཞན་གྱིས་མ་ཡིན་ནོ།། སེམས་བསྐྱེད་གཏོང་བ་དེ་ནི་བྱང་ཆུབ་སེམས་དཔའ་རྣམས་ལ་ལྟུང་བའི་ནང་ནས་ཤིན་ཏུ་ལྕི་བར་གྱུར་པ་ཞིག་སྟེ། མདོ་ཤེར་ཕྱིན་སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ།། སྤྱད་ཀྱང་རང་རྒྱལ་དགྲ་བཅོམ་ཉིད་ལ་འདོད་སྐྱེད་ན།། དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན།། སེམས་བསྐྱེད་དེས་ནི་པས་ཕམ་པས་ཀྱང་ཤིན་ཏུ་ལྕི། ཞེས་གསུངས་ཤིང་། དེའི་རྒྱུ་མཚན་འདི་ལྟར་ལྟུང་བ་དེ་ནི་བྱུང་བར་གྱུར་ན་སེམས་ཅན་ཀུན་གྱི་དོན་ལ་རྒྱབ་ཀྱིས་ཕྱོགས་པས་ཤིན་ཏུ་དམན་པའི་གྲལ་དུ་ལྷུང་བའི་ཕྱིར་རོ།། དེར་མ་ཟད་དུས་གང་དུ་གཞན་ཁ་ཅིག་གིས་སྐད་ཅིག་ཙམ་ཞིག་དངོས་པོའམ་དོན་ཕྲ་མོ་ལ་ཡང་བྱང་ཆུབ་སེམས་དཔའ་འདིའི་བསོད་ནམས་ཀྱི་ཕྱོགས་སུ་བར་ཆད་ཀྱི་གེགས་བྱེད་ན། སེམས་ཅན་ཐམས་ཅད་ཀྱི་དོན་དུ་འགྱུར་ངེས་ཀྱི་བྱ་བ་ལ་ནུས་པ་དམན་ཅིང་ཉམས་པ་བྱས་པར་གྱུར་པས་བྱེད་པ་པོ་དེ་ཡི་ངན་འགྲོའི་གྲངས་མུ་མཐའ་མེད་པ་ཉིད་དེ། ཆོ་འཕྲུལ་གྱི་མདོ་ལས། གང་ལ་ལ་ཞིག་གིས་འཛམ་བུའི་གླིང་གི་སེམས་ཅན་ཐམས་ཅད་ཀྱི་བདོག་ཐམས་ཅད་འཕྲོགས་ཤིང་སྲོག་དང་བྲལ་བ་བས་གང་ལ་ལ་ཞིག་གིས་བྱང་ཆུབ་སེམས་དཔའི་དགེ་བ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་སྦྱིན་པའི་བར་ཆད་བྱེད་ན་ད་ེནི་དེ་བས་ཆེས་གྲངས་མེད་པར་སྡིག་པ་བསྐྱེད་དེ། སངས་རྒྱས་འབྱུང་བ་བསྐྱེད་པའི་དགེ་བ་ལ་བར་ཆད་བྱེད་པར་གནས་པའི་ཕྱིར་རོ་ཞེས་གསུངས་པ་ལ་དཔྱད་ན་ཤེས་སོ།། རིགས་པས་ཀྱང་གྲུབ་སྟེ། སེམས་ཅན་གཅིག་གི་བདེ་བ་ཙམ་ཡང་བཤིགས་ན་བདག་ཉིད་བདེ་འགྲོ་ལས་ཉམས་ཤིང་ངན་སོང་དུ་སྐྱེ་བར་འགྱུར་ན། ནམ་མཁའ་རབ་འབྱམས་མ་ལུས་མཐའ་ཀླས་པའི་ལུས་ཅན་རྣམས་ཀྱི་བདེ་བའི་རྒྱུ་བཤིགས་པས་མཐའ་མེད་ངན་འགྲོར་འགྲོ་བ་སྨོས་ཀྱང་ཅི་དགོས་ཏེ་བསམ་བསམ་དུའང་མི་ནུས་པའི་ཕྱིར་རོ།། དེ་ལྟར་རེས་འགའ་བྱང་ཆུབ་ཀྱི་སེམས་བཏང་བའི་ལྟུང་བ་སྟོབས་ལྡན་དང་། རེས་འགའ་བྱང་ཆུབ་ཀྱི་སེམས་སྟོབས་དང་ལྡན་པ་དག་སྤང་གཉེན་གྱི་ཁྱད་པར་རེས་མོས་སུ་གྱུར་པ་ལ་བལྟོས་ནས་མཐོ་རིས་དང་ངན་སོང་གི་འཁོར་བར་རེས་འབབས་ཀྱིས་འདྲེ་བར་བྱེད་ན། རབ་དགའི་ས་ཐོབ་པ་ལ་ཡུན་རིང་ཐོགས་པར་འགྱུར་པ་ཡིན་ནོ།། ཉེས་དམིགས་ཀྱི་བྱེ་བྲག་དེ་ལྟ་བས་ན་ཇི་ལྟར་སྔོན་སེམས་བསྐྱེད་པའི་དུས་སུ་དམ་བཅས་པ་བཞིན་དུ་བདག་གིས་གུས་པས་བག་ཡོད་པའི་སྒོ་ནས་བསླབ་བྱ་རྒྱ་ཆེན་པོ་ཐང་ལྷོད་མེད་པར་བསྒྲུབ་པར་བྱའོ།། 

གཉིས་པ་ནི། དལ་འབྱོར་ཁྱད་པར་ཅན་ཐོབ་ཅིང་སེམས་བསྐྱེད་བླངས་ཟིན་པ་གང་ཞིག། དེང་ནས་བཟུང་སྟེ་བསླབ་བྱ་ལ་བརྩོན་པར་མ་བྱས་ན་སྡིག་ལྟུང་གི་དབང་གིས་ངན་སོང་གསུམ་གྱི་གནས་སུ་འོག་ནས་འོག་ཏུ་བརྒྱུད་མར་འགྲོ་བར་འགྱུར་རོ།། ཅིའི་སླད་དུ་ན་སྔར་ཡང་སེམས་ཅན་ཐམས་ཅད་ལ་ཕན་བདེ་རྒྱ་ཆེན་མཛད་པའི་སངས་རྒྱས་གྲངས་མེད་བྱོན་ཅིང་འདས་པར་གྱུར་ཀྱང་བདག་ནི་རང་གི་བསླབ་པའི་གནས་ལ་བག་མེད་པའི་ཉེས་པ་དེས་རྒྱུ་བྱས་པའི་དབང་གིས་གསོར་མི་རུང་བའི་ནད་ལ་སྨན་དཔྱད་ཀྱིས་འཚོ་བ་མིན་པ་བཞིན་བདག་འཁོར་བའི་ནད་ལས་གསོ་བའི་སྤྱོད་ཡུལ་དུ་མ་གྱུར་ཏོ།། ད་དུང་ཡང་སྔར་བླང་དོར་བྲལ་བ་དེ་བཞིན་བདག་གིས་བག་མེད་པར་བྱེད་ན་ཡང་དང་ཡང་དུའང་དེ་བཞིན་ཏེ། ངན་འགྲོར་སྐྱེ་ཞིང་སྡུག་བསྔལ་དྲག་པོས་གཟིར་བ་དང་། བདེ་འགྲོ་ཐོབ་ཀྱང་ནད་ཀྱིས་ཉེན་པ་དང་། དུས་མིན་འཆི་བ་དང་། མཚོན་ཆས་ཡན་ལག་བཅད་པ་དང་གཤག་པ་དང་། ཞགས་པས་འཆིང་བ་དང་། དབྱུག་པའམ་རྡོ་སོགས་ཀྱིས་བརྡུང་བས་མཚོན་ཏེ་སྡུག་བསྔལ་དུ་མ་མྱོང་བར་འགྱུར་རོ།། 

གཉིས་པ་རྟེན་དལ་འབྱོར་ལ་བསམས་ཏེ་བག་བྱ་བ་ལའང་གསུམ། དལ་འབྱོར་རྙེད་དཀའི་ཚུལ་ལ་བསམས་ཏེ་བག་བྱ་བ། ངན་སོང་ལས་ཐར་དཀའ་བ་ལ་བསམསཏེ་བག་བྱ་བ། དལ་འབྱོར་ཐོབ་དུས་དགེ་བ་ལ་འབད་དགོས་པར་བསྟན་པའོ།། དང་པོ་ནི། དེ་བཞིན་གཤེགས་པ་འཇིག་རྟེན་དུ་འབྱུང་བ་ནི་ཨུ་དུམ་ཝཱ་རའི་མེ་ཏོག་ལྟར་དཀོན་པ་དང་། དེའི་བསྟན་པ་ལ་དད་པ་དང་མིའི་ལུས་སྐྱོན་མེད་ཐོབ་པ་དང་ལུས་སེམས་དགེ་བ་ལ་གོམས་ཤིང་བློ་ལས་སུ་རུང་བ་དེ་ལྟ་བུ་ཡང་རེ་རེ་ནས་ཤིན་ཏུ་རྙེད་་པར་དཀོན་ན་ནམ་ཞིག་ཐོབ་པར་འགྱུར་ཏེ་མི་འགྱུར་བ་དྲན་ནས་དུས་འདིར་བག་ཡོད་ལ་གནས་པར་རིགས་སོ།། དེའང་རེ་ཞིག་ནད་མེད་པའི་ཉི་མ་འདི་ལྟ་བུར་ཟས་གོས་རྙེད་བཀུར་སོགས་དང་བཅས་ལ་འཚེ་བ་མེད་ཀྱང་ནི། གསོན་པའི་ཚེ་ནི་གློ་བུར་བ་སྐད་ཅིག་ཉིད་ལའང་བསླུ་བའི་ཆོས་ཅན་ཡིད་བརྟན་དུ་མི་རུང་སྟེ། ལུས་འདི་ནི་ཐང་གཅིག་ཙམ་གཡར་བའི་རྒྱན་ཆ་ལ་བརྙན་པོ་ཟེར་བ་བཞིན་དུ་ནམ་འཆི་ངེས་ན་བདག་གི་སྤྱོད་པ་བག་མེད་པ་འདི་འདྲས་ནི་ཐར་པ་ལྟ་ཞོག། བདེ་འགྲོ་མི་ཡིས་ལུས་ཀྱང་འཐོབ་པར་མི་འགྱུར་ཞིང་། མི་ལུས་ཐོབ་པར་མ་གྱུར་ན་ངན་སོང་གསུམ་གྱི་གནས་སུ་སྡིག་པ་འབའ་ཞིག་སྤྱོད་པ་ལས་དགེ་བ་སྒྲུབ་པའི་གོ་སྐབས་གཏན་ནས་མེད་དོ།། གང་གི་ཚེ་ད་ལྟ་འདིར་དལ་བརྒྱད་ཀྱི་རྟེན་ལ་འབྱོར་བཅུའི་ཁྱད་པར་དང་ལྡན་པའི་སྒོ་ནས་བླང་དོར་གྱི་དམིགས་ཕྱེ་བའི་དབང་སྐབས་ཡོད་པ་སོགས་དགེ་བ་སྤྱད་པའི་སྐལ་བ་དང་ལྡན་བཞིན་དུས་ཡང་དགེ་བ་ཚོགས་གཉིས་ཀྱི་ལམ་བཟང་པོ་ལ་བདག་གིས་བརྩོན་པར་མ་བྱས་ན། ཕྱིས་ངན་སོང་གསུམ་དུ་སྡུག་བསྔལ་དྲག་པོས་གཟིར་ཞིང་སེམས་ཀུན་ཏུ་རྨོངས་པར་གྱུར་པ་དེའི་ཚེ་བདག་གིས་དགེ་བ་ཅི་ཞིག་བྱར་ཡོད་དེ་མེད་ཅིང་། དེར་མ་ཟད་དེང་གི་ཆར་དགེ་བ་དག་ཀྱང་མ་བྱས་ལ་སྡིག་པ་མང་པོ་དག་ཀྱང་ཉེ་བར་བསགས་པར་བྱས་ནས་བསྐལ་པ་ཆེན་པོ་བྱེ་བ་བརྒྱར་ཡང་ནི་བདེ་འགྲོ་ལྷ་མི་ལ་སོགས་པའི་སྒྲ་ཙམ་ཡང་ཐོས་པར་མི་འགྱུར་རོ།། དོན་དེ་ཉིད་ཀྱི་ཕྱིར་ན་བཅོམ་ལྡན་འདས་ཤཱཀྱའི་དཔལ་གྱིས་འདི་སྐད་དུ། ས་གཞི་ཐམས་ཅད་རྒྱ་མཚོ་ཆེན་པོར་གྱུར་ཅིང་། དེའི་ཁ་ནས་རླུང་གིས་ཆེར་གཡེངས་ཤིང་བདས་པའི་གཉའ་ཤིང་གི་ངོས་སུ་བུ་ག་གཅིག་ཡོད་པ་དེར་རུས་སྦལ་མིག་ལོང་བ་ཞིག་རྒྱ་མཚོའི་གཏིང་ན་ཡོད་པ་དེ་ལོ་བརྒྱ་བརྒྱ་རེ་ནས་ལན་རེ་ཁར་འོང་བའི་དུས་སུ་མགྲིན་པ་གཉའ་ཤིང་ངོས་ཀྱི་་བུ་གའི་ནང་དུ་ཆུད་པ་དཀའ་བ་ལྟར། མིའ་ལུས་ཉིད་ཤིན་ཏུ་ཐོབ་པ་དཀའ་བར་གསུངས་སོ།། 

གཉིས་པ་ནི། ཡུན་སྐད་ཅིག་མ་གཅིག་ལ་ཡུལ་དམ་པ་མཆོག་ལ་ངན་སེམས་སྐྱེས་པའམ་མཚམས་མེད་ལ་སོགས་བྱས་པའི་སྡིག་པས་ཀྱང་བསྐལ་པ་མནར་མེད་དམྱལ་བར་གནས་པར་འགྱུར་ན། སྔོན་ཐོག་མ་མེད་པའི་དུས་ནས་འཁོར་བར་བསགས་པའི་སྡིག་སྒྲིབ་དག་གིས་བཅིངས་པས་བདེ་འགྲོར་མི་འགྲོ་ཞིང་ངན་འགྲོར་འགྲོ་བར་སྨོས་ཅི་དགོས་ལ། སྔར་གྱི་སྡིག་འབྲས་དེ་ཙམ་ཁོ་ན་དམྱལ་གནས་སོགས་སུ་མྱང་བར་གྱུར་ནས་ཟད་ཅིང་། སེམས་ཅན་དེ་ནི་ངན་སོང་ལས་རྣམ་པར་ཐར་བར་ཡང་མི་འགྱུར་ཏེ། རྒྱུ་མཚན་གང་ཞེ་ན། འདི་ལྟར་ལས་ངན་གྱི་འབྲས་བུ་དེ་ནི་མྱོང་བཞིན་དུ་ཡང་གནོད་སེམས་མི་བཟད་པ་སོགས་སྡིག་པ་གཞན་མང་པོ་དག་ཀྱང་རབ་ཏུ་སྐྱེ་ཞིང་ངང་གིས་འཕེལ་བར་འགྱུར་བའི་ཕྱིར་རོ།། 

གསུམ་པ་ནི། འདི་འདྲའི་དོན་ཆེན་ལྡན་པའི་དལ་བ་ཕུན་སུམ་ཚོགས་པ་རྙེད་པར་གྱུར་ནས་བདག་གིས་དགེ་བ་ལ་གོམས་པར་མ་བྱས་ན་འདི་ལས་ཚབ་ཆེ་བའི་རང་གིས་བསླུས་པ་མ་གཏོགས་གཞན་མེད་དོ།། རང་དོན་ལ་རྨོངས་པའང་འདི་ལས་གཞན་དུ་མེད་དོ།། གལ་ཏེ་བདག་གིས་དེ་བཞིན་དུ་རྟོགས་ནས་ཀྱང་སྒྱིད་ལུག་སྟེ་བག་མེད་པར་གྱུར་ན། འདི་ནས་འཆི་བར་འགྱུར་བའི་དུས་ཀྱི་ཚེ་བླང་དོར་མ་བྱས་པའི་འགྱོད་པས་མྱ་ངན་ཆེན་པོ་ལྡང་བར་འགྱུར་རོ།། ཤི་ནས་ཀྱང་དུས་མཐའི་མེ་བས་རེག་བྱ་བཞི་འགྱུར་སོགས་ཀྱིས་ཚ་བ་དམྱལ་མེ་ཤིན་ཏུ་བཟོད་པར་དཀའ་བས་ཡུན་རིང་དུ་བདག་གི་ལུས་གཞོན་ཤ་ཅན་ལ་བསྲེགས་པར་གྱུར་ན། དམྱལ་སྲུང་དག་གིས་ཁྱོད་ཀྱིས་ལས་འདི་ལྟར་བྱས་པའི་རྣམ་སྨིན་རང་གིས་མྱོང་བའོ་ཞེས་བཤད་པའི་ཚེ་འགྱོད་པ་མི་བཟད་པ་མེ་ལྟར་འབར་བས་བདག་གི་སེམས་དྲག་ཏུ་གདུང་བར་འགྱུར་བ་གདོན་མི་ཟའོ།། གཞན་ཡང་ཤིན་ཏུ་རྙེད་པར་དཀའ་ཞིང་སྐྱེས་བུ་གསུམ་གྱི་དོན་འགྲུབ་པ་འབྱུང་བས་ཕན་པའི་གཞིའམ་རྟེན་ས་ཆེན་པོ་དང་འདྲ་བའི་དལ་འབྱོར་འདི་ཇི་ཞིག་ལྟར་སྔོན་གྱིས་ལས་ངན་སྲབ་ཅིང་བསོད་ནམས་ཀྱི་སྟེས་དབང་གིས་རྙེད་པར་གྱུར་ནས། བདག་ཉིད་རྟོག་དཔྱོད་ཀྱི་ཤེས་པ་དང་ལྡན་བཞིན་དུ། ཕྱིར་ཞིང་སླར་ཡང་སྡིག་པ་བསགས་ནས་དམྱལ་བ་དེར་ཁྲིད་ན་རྫས་དང་སྔགས་ཀྱིས་ཡིད་རྨོངས་པར་བྱས་པ་བཞིན་དུ་བདག་ལ་སྐབས་འདིར་སེམས་མེད་པ་ཉིད་དུ་ཟད་དོ།། རྒྱུ་ཅིས་རྨོངས་ཤིང་བསླུས་པས་འཁྲུལ་པར་བྱས་པའི་ཚུལ་བདག་གིས་ཀྱང་མ་ཤེས་ཏེ། བདག་གི་ལུས་ཀྱི་ཁོང་ན་རྨོངས་ཆེན་ཅི་ཞིག་ཡོད་ཅེས་བརྟགགས་ན་ཉོན་མོངས་བ་ལས་གཞན་མེད་དོ།། 

གསུམ་པ་སྤང་བྱ་ཉོན་མོངས་ལ་བསམས་ཏེ་བག་བྱ་བ་ལའང་གསུམ། ཉོན་མོངས་པའི་ཉེས་དམིགས་བཤད་པ། ཉོན་མོངས་པ་སྤོང་བྱེད་ཀྱི་དཀའ་སྤྱད་བཟོད་པ། ཉོན་མོངས་པ་ཇི་ལྟར་སྤོང་ཚུལ་ལོ།། དང་པོ་ནི། གཞན་གནོད་བྱེད་ཆེ་ཕྲ་ལ་ཞེ་སྡང་ཞིང་ཁྲོ་བ་དང་། ཉེ་དུའམ་མཐུན་ཕྱོགས་ལ་སྲེད་པ་སོགས་ཉོན་མོངས་པའི་དགྲ་རྣམས་ནི་རྐང་ལག་དང་མཚོན་ཆ་སོགས་ཡོད་པ་ཅན་མིན་ལ། དཔའ་བརྟུལ་ཕོད་ཅན་དང་ཚོད་ཤེས་པའི་མཛངས་པ་མིན་ཡང་། ཇི་ཞིག་ལྟར་དེ་དག་གིས་བདག་བྲན་བཞིན་དུ་བཀོལ་བར་བྱའོ།། དགྲ་ཉོན་མོངས་པ་དེ་རྣམས་བདག་གིས་སེམས་ལ་རྟེན་བཅས་ཏེ་གནས་བཞིན་དུ་དགའ་མགུར་བྱ་བའི་ཟོལ་ཁོ་ནའི་གཡོ་ཐབས་ཀྱིས་བདག་ལ་རྒྱུན་དུ་གཙེས་པ་དང་། འཛེམ་མེད་དུ་བརྙས་ཤིང་ཁྱད་དུ་གསོད་ནས་གནོད་པར་བྱེད་ན་གནོད་པར་བྱེད་པ་པོ་དེ་ལྟ་བུ་ལའང་མི་ཁྲོ་བར་བཟོད་པ་བྱེད་པ་ནི། གནས་མིན་པ་ལ་བཟོད་པ་དམ་པ་རྣམས་ཀྱིས་སྨད་པའི་གནས་ཡིན་ནོ།། འདི་ལྟར་གལ་ཏེ་ལྷ་དང་ལྷ་མིན་དབང་པོ་འཁོར་དང་བཅས་པ་རྣམས་ཐམས་ཅད་དུས་གཅིག་ཏུ་བདག་ལ་དགྲར་ལངས་སུ་ཟིན་ཀྱང་ཚེ་འདིའི་ལུས་དང་ལོངས་སྤྱོད་ཙམ་ཕྲལ་བར་ནུས་སྲིད་པ་མ་གཏོགས། དེ་དག་ཀུན་གྱིས་ཀྱང་མནར་མེད་པའི་མེ་ནང་དུ་འཁྲིད་ཅིང་འཇུག་པར་བྱེད་མི་ནུས་ལ། ཉོན་མོངས་སྟོབས་ཅན་གྱི་དགྲ་བོ་འདིས་ནི་མཚམས་མེད་ལ་སོགས་པའི་ལས་བྱེད་ཅིང་། དངོས་པོ་གང་དང་འཕྲད་ན་རི་རབ་ཀྱང་ཐལ་བ་ཡང་ནི་མི་ལུས་པར་སྲེག་པར་བྱེད་པ་དམྱལ་བའི་མེ་ནང་དེར་བདག་སྐད་ཅིག་གཅིག་ལ་འདོར་བར་བྱེད་ནུས་སོ།། བདག་གི་ཉོན་མོངས་པའི་དགྲ་བོ་གང་ཡིན་པ་འདིས་ནི་དུས་རིང་པོ་འཁོར་བ་ཐོག་མ་མེད་པ་ནས་ད་ལྟ་ཕན་དུ་གནོད་པ་ཚད་མེད་བྱས་ཤིང་ད་དུང་ཡང་གཉེན་པོས་མ་བཅོམ་ན་མཐའ་མེད་པའི་གནས་ངན་རྣམས་སུ་ཡང་གནོད་ཚབ་ཆེ་བ་བརྗོད་མཐའ་ལས་བརྒལ་བར་བྱེད་ངེས་པ་ཡིན་པ་ལྟར་གནས་སྐབས་ཀྱི་དགྲ་མི་དང་མི་མིན་སོགས་གཞན་ཀུན་གྱིས་ཀྱང་ནི་གནོད་པ་དེ་ལྟ་བུར་དུས་ཡུན་རིང་དུ་བྱེད་ཐུབ་པ་མ་ཡིན་ནོ།། དགྲ་གཞན་ལ་མཐུན་པར་བཟུང་སྟེ་རིམ་གྲོས་བསྟེན་པར་བྱས་ན་ཐམས་ཅད་ཀྱིས་སླར་ཕན་པ་དང་བདེ་བར་བྱེད་ན། ཉོན་མོངས་པའི་དགྲ་རྣམས་ནི་བསྟེན་པར་བྱས་ན་ཕྱིར་ཞིང་མི་སྲུན་པར་གྱུར་ནས་སྡུག་བསྔལ་དུ་མའི་འབྱུང་གནས་ངན་སོང་དུ་བསྐྱལ་ཞིང་གནོད་པ་རྒྱུན་མི་འཆད་པར་བྱེད་དོ།། ཚུལ་དེ་ལྟར་ཡུན་རིང་མཐའ་མེད་འཁོར་བར་རྒྱུན་ཆགས་སུ་འགྲོགས་པའི་དགྲར་གྱུར་ལ་གནོད་པའི་ཚོགས་མང་པོ་རབ་ཏུ་འཕེལ་བའི་རྒྱུ་གཅིག་བུ་འདི་ནི་བདག་གི་སྙིང་ལ་ནེམ་ནུར་མེད་དེ་ངེས་པར་འབྲལ་མེད་དུ་གནས་འཆའ་བ་ཡིན་ན། འཁོར་བར་འཇིགས་པ་མེད་ཅིང་དགའ་བར་གལ་ལ་འགྱུར་ཏེ་མི་འགྱུར་རོ།། རྒྱུ་མཚན་དེས་ན་འཁོར་བའི་བཙན་ར་ལས་ཐར་དུམི་བཅུག་པའི་སྲུང་མ་བྱེད་ཅིང་དམྱལ་བ་ལ་སོགས་ངན་སོང་གི་གནས་སུ་གསོད་བྱེད་ཀྱི་གཤེད་མར་གྱུར་པ་འདི་དག་ནི། གལ་ཏེ་བདག་གི་བློ་གནས་སུ་ཞེན་ཅིང་ཆགས་པའི་གཟེབ་དྲྭ་བ་ལྟ་བུ་ན་གནས་པར་གྱུར་ན་བདག་ལ་ནམ་དུའང་བདེ་བའི་གོ་སྐབས་ཅུང་ཟད་ཀྱང་ག་ལ་ཡོད་དེ་མེད་པར་ཟད་དོ།། 

གཉིས་པ་ནི། དེ་ལྟར་ཉེས་པ་ཀུན་གྱི་རྒྱུ་ཡིན་པའི་ཕྱིར་ན་ཇི་སྲིད་བདག་གིས་དགྲ་ཉོན་མོངས་པ་འདི་མངོན་སུམ་དུ་ངེས་པར་རྩ་བ་ནས་་བཅོམ་པ་དེ་སྲིད་དུ་བདག་གིས་འདིར་བརྩོན་པའི་སྟོབས་མི་འདོར་བར་བྱ་སྟེ། རེ་ཞིག་གནོད་བྱེད་ཀྱི་དགྲ་ཕལ་པ་ཆུང་ངུ་ལ་ཡང་ཁྲོས་པར་གྱུར་པའི་ང་རྒྱལ་དྲག་པོ་བདོ་བ་རྣམས་དགྲ་དེ་མ་བཅོམ་པར་གཉིད་མི་འོང་བའི་སེམས་ལས་སུ་འགྱུར་ན་འདི་ལྟ་བུ་ལ་སྨོས་ཅི་དགོས་སོ།། རང་བཞིན་གྱིས་འཆི་བས་སྡུག་བསྔལ་བར་གྱུར་པའི་ཉོན་མོངས་ཅན་དག གཡུལ་ངོར་འཐབ་མོ་ལ་ཆས་པའི་དུས་ཕྲེང་དུ་དངར་ཚེ་ནན་གྱིས་གཞོམ་པར་འདོད་པ་དེ་ཡང་ཕ་རོལ་གྱི་མདའ་མདུང་ལ་སོགས་པའི་མཚོན་གྱིས་རང་ལ་ཕོག་པའི་སྡུག་བསྔལ་དྲག་པོ་རྣམས་ཁྱད་དུ་བསད་ནས། གཞན་ཐུབ་པའི་དོན་དེ་མ་གྲུབ་པར་ཕྱིར་ཕྱོགས་ཏེ་ཚུར་ལོག་པ་དང་དཔུང་ཚོགས་སོ་སོར་འབྱེར་བར་མི་བྱེད་པ་ཡིན་ན། རྟག་ཏུ་སྡུག་བསྡལ་ཀུན་གྱི་རྒྱུར་གྱུར་པ་རང་བཞིན་གྱིས་དགྲར་ངེས་པའི་ཉོན་མོངས་པ་འདི་གཞོམ་པར་བརྩོན་པའི་ཆེད་དུ་བདག་ལ་དེང་དཀའ་སྤྱད་སྡུག་བསྔལ་བརྒྱ་ཕྲག་གི་རྒྱུར་གྱུར་པ་གང་གིས་ཀྱང་སེམས་ཞུམ་སྟེ་ཡི་ཆད་པ་དང་སྒྱིད་ལུག་པས་སྤྲོ་བ་མེད་པར་མི་འགྱུར་བ་སྨོས་ཅི་དགོས་ཏེ། འཐབ་པ་དོན་མེད་པར་དགྲ་ཡིས་གདོང་ལ་སོགས་པར་རྨ་སྲོལ་བཏོད་པ་ཡང་དཔའ་བོར་མཚོན་ཕྱིར་ལུས་ལ་རྒྱན་དང་འདྲ་བར་སྲེལ་ཏེ་ངོམ་པར་བྱེད་ན། དོན་ཆེན་པོ་རྫོགས་བྱང་བསྒྲུབ་པའི་ཕྱིར་དུ་བསླབ་པ་ལ་ཡང་དག་བརྩོན་པར་གྱུར་པ་འདིའི་སྐབས་སུ་བདག་ལ་སྡུག་བསྔལ་རྣམས་ནི་ཅིའི་ཕྱིར་གནོད་བྱེད་ཡིན་ཏེ། ཉ་པ་ལ་སོགས་པའི་རྔོན་པ་རྣམས་ད་ཆོམ་རྐུན་དང་གདོལ་པ་སྟེ་ཤན་པ་དང་ཞིས་ལས་ཀྱིས་འཚོ་བ་ལ་སོགས་པ་རྣམས་རང་གི་ཚེ་ཐུང་ངུའི་འཚོ་བ་ཟས་གོས་ཙམ་ཞིག་དོན་དུ་སེམས་པ་ཡང་། གྲང་བ་དང་ཚ་བ་ལ་སོགས་པའི་གནོད་བྱེད་ངལ་དུབ་སྡུག་བསྔལ་དུ་མ་བཟོད་པ་ཡིན་ན། འགྲོ་བ་མཐའ་དག་བདེ་བའི་ཕྱིར་སྐྱེས་བུ་མཆོག་གི་དོན་ལ་ཞུགས་པ་བདག་ལྟ་བུ་དཀའ་སྤྱད་ཀྱི་སྡུག་བསྔལ་ཕྲན་ཚེགས་རྣམས་ཅིས་མི་བཟོད་དེ་བཟོད་པར་བྱེད་རིགས་སོ།། སྔོན་སེམས་བསྐྱེད་པའི་དུས་ཕྱོགས་བཅུ་ནམ་མཁའི་མཐས་གཏུགས་པར་ཁྱབ་པའི་འགྲོ་བ་མ་ལུས་པ་ཉོན་མོངས་པ་ཇི་སྙེད་པའི་རང་བཞིན་ཅན་གྱི་འཁོར་བ་ལས་བསྒྲལ་བར་བྱའོ་ཞེས་དམ་བཅས་ནས།  གང་གི་ཚེ་བདག་ཉིད་ཀྱང་ཉོན་མོངས་རྣམས་ལས་མ་གྲོལ་བ་ཉིད་དུ་གནས་ན་བདག་གི་ཚོད་ཀྱང་མི་ཤེས་པར་གྱ་ཚོམ་དུ་སྨྲ་བ་དེ་ཇི་ལྟར་སྨྱོན་པ་མིན་ཏེ་ཡིན་ལ། རྒྱུ་མཚན་དེ་ལྟ་བས་ན་ཉོན་མོངས་པའི་དགྲ་བོ་གཞོམ་པ་ལ་རྟག་ཏུ་ནན་ཏན་ཆེན་པོས་ཕྱིར་མི་ལྡོག་པར་བྱའོ།། 

གསུམ་པ་ནི། ཉོན་མོངས་འཇོམས་པའི་ཐབས་འདི་ལ་བདག་གིས་ཞེན་པར་བྱ་ཞིང་། དགྲ་འདི་ལ་མཁོན་དུ་གཟུང་ནས་གཡུལ་ངོར་གདོང་སྤྲད་དེ་རང་ཉིད་རྒྱལ་བར་བྱའོ།། ཞན་པ་དང་མཁོན་འཛིན་དེ་ལྟ་བུ་ཡང་ཉོན་མོངས་པ་མ་ཡིན་ནམ་སྙམ་ན། གཉེན་པོ་ལ་ཞེན་ཅིང་ཉོན་མོངས་ལ་མཁོན་དུ་བཟུང་བ་རྣམ་པ་ཙམ་དུ་དེ་འདྲ་བའི་ཉོན་མོངས་པ་གང་ཞིག། མིང་ཉོན་མོངས་སུ་བཏགས་ཀྱང་དོན་ལ་ཉོན་མོངས་འཇོམས་བྱེད་ཉིད་ཡིན་གྱི་གནས་སྐབས་སྤང་བྱར་མ་གཏོགས་སོ།། འདི་ལྟར་བདག་ནི་བསྲེགས་ཏེ་ནང་ཁྲོལ་ཕྱུངས་ནས་བསད་པར་གྱུར་ཏམ། བདག་གི་མགོ་བོ་བཅད་པར་བྱས་ཀྱང་སླའི། དུས་དང་རྣམ་པ་ཀུན་ཏུ་ཉོན་མོངས་པའི་དགྲ་ལ་འདུད་ཅིང་གུས་པར་མི་བྱའོ།། ཐ་མལ་པའི་དགྲ་བོ་དཀའ་ཚེགས་ཆེན་པོས་ཡུལ་ནས་ཕྱུང་ཡང་ཡིན། ཡུལ་གཞན་དག་ཏུ་གནས་བཙན་པོ་ལེགས་པར་བཅས་ཤིང་ཡོངས་སུ་བཟུང་ནས་ནུས་པའི་སྟོབས་བརྟས་ནས་སླར་དེ་ནས་ཕྱིར་ལྡོག་ཅིང་གནོད་ལན་འཇལ་དུ་འོང་གི། ཉོན་མོངས་པའི་དགྲ་འདི་རྣམས་ནི་ཚུལ་དེ་དང་འདྲ་བ་མ་ཡིན་ནོ།། ཅིའི་ཕྱིར་ན་ཉོན་མོངས་ཞེས་བརྙས་ཚིག་ཏུ་གསུངས་ཏེ་བློ་གྲོས་དང་བྲལ་བ་གཏི་མུག་ག་མཚན་ཉིད་ཅན་ཡིན་པའི་ཕྱིར༌༌༌༌༌༌༌༌༌༌༌༌༌༌༌༌༌༌༌ཉོན་མོངས་པ་དེ་ལ་ཤེས་རབ་ཀྱི་མིག་གིས་བལྟས་ཏེ་སྤང་བར་བྱ་ཞིང་། བདག་གི་ཡིད་ལས་གུད་དུ་བསལ་ན་གང་དུ་འགྲོ་བར་འགྱུར་ཏེ་འགྲོ་སའི་ཡུལ་མེད་ལ། གང་དུ་གནས་ནས་ཚུར་བདག་ལ་གནོད་པ་བྱ་བའི་ཕྱིར་འོང་སྟེ་འོང་བ་མེད་ཀྱང་བློ་ཞན་པ་བདག་ལ་སྡན་ཆད་དེ་ལྟའི་གཉེན་པོ་ལ་རྣམ་པར་དཔྱོད་པའི་བརྩོན་པ་མེད་པར་ཟད་དོ།། ལེགས་པར་ཞིབ་ཏུ་དཔྱད་ན་ཉོན་མོངས་རྣམས་ནི་ཕྱི་རོལ་གྱི་གཟུགས་སོགས་ཡུལ་ན་མི་གནས་ཤིང་། ནང་དབང་པོ་ལྔ་དང་ཚོགས་དྲུག་ལ་མིན་ཏེ་དེ་དག་གི་བར་ནའང་གནས་པ་མིན་ལ། དེ་རྣམས་ལས་གཞན་ནའང་ཡོད་པ་མིན་ན་འདི་དག་གར་གནས་ནས་འགྲོ་བ་ཀུན་ལ་གནོད་པར་བྱེད་པོ་མ་གྲུབ་ཅིང་། འདི་ནི་སྒྱུ་མ་དང་འདྲ་སྟེ་ཀུན་རྫོབ་ཏུ་སྣང་ཡང་བདེན་མེད་ཡིན་པ་དེའི་ཕྱིར་སྙིང་ལ་འཇིགས་པ་སྤངས་ཤིང་ཤེས་རབ་བསྐྱེད་པའི་ཕྱིར་བརྩོན་པ་བསྟེན་རིགས་ཀྱི། ཉོན་མོངས་བདེན་མེད་དུ་མཐོང་བཞིན་དོན་མེད་ཉིད་དཀུ་བདག་ལ་དམྱལ་བ་ལ་སོགས་པའི་ངན་འགྲོ་རྣམས་སུ་ཅི་སྟེ་བསྐྱལ་ཞིང་གནོད་པ་བྱེད་དེ་བྱེད་དུ་འཇུག་པར་མི་འོས་སོ།། དེ་ལྟར་གོང་དུ་བསྟན་པའི་དོན་དེ་དག་རྣམ་པར་བསམས་ནས་བཀའ་དང་བསྟན་བཅོས་ལས་ཇི་སྐད་བཤད་པའི་བསླབ་པ་རྣམས་བསྒྲུབ་པའི་ཆེད་དུ་སྦྱོར་བས་ཉམས་སུ་ལེན་པ་ལ་འབད་པར་བྱ་སྟེ། མ་བྱས་ན་སྨན་པའི་ངག་ལ་མ་མཉན་ན་སྨན་བཟང་པོ་དག་གིས་ཀྱང་བཅོས་དགོས་ཀྱི་ནད་པ་སོས་པར་འགྱུར་པ་ག་ལ་ཡོད་དེ་མེད་པ་ལྟར་དེས་ན་བླང་དོར་ཕྱིན་ཅི་ལོག་ཏུ་མ་སོང་བའི་བག་ཡོད་པར་བྱའོ།། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་། བག་ཡོད་བསྟན་པ་ཞེས་བྱ་བ་སྟེ་ལེའུ་བཞི་པའོ།།  

གཉིས་པ་ཤེས་བཞིན་གྱི་ལེའུ་ལའང་གཉིས། གཞུང་དང་། མཚན་ནོ།། དང་པོ་ལའང་བཞི། བསླབ་པ་སྲུང་བའི་ཆེད་དུ་སེམས་བསྲུང་བ། སེམས་སྲུང་བའི་ཐབས་སུ་དྲན་ཤེས་བསྟེན་ཚུལ། དྲན་ཤེས་ད་ལྡན་པའི་སྒོ་ནས་སེམས་སྦྱོང་པ་ལ་བསླབ་ཚུལ། སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་ནོ།། དང་པོ་ལའང་གཉིས། མདོར་བསྟན་པ་དང་། རྒྱས་པར་བཤད་དོ། དང་པོ་ནི། བྱང་སེམས་ཀྱི་བསླབ་པ་ཚུལ་ཁྲིམས་གསུམ་བསྲུང་བར་འདོད་པ་ཡིས་དྲན་པ་དང་ཤེས་བཞིན་གྱིས་རབ་ཏུ་བསྒྲིམས་ནས་སེམས་རྩེ་གཅིག་ཏུ་བསྲུང་སྟེ། སེམས་འདི་བསྲུང་བར་མ་བྱས་ན་བསླབ་པ་བསྲུང་བར་ཡོང་ཡེ་མི་ནུས་པའི་ཕྱིར་རོ།། གཉིས་པ་རྒྱས་བཤད་ལའང་གསུམ། གནོད་པ་ཐམས་ཅད་སེམས་ལས་བྱུང་ཚུལ། དགེ་བ་ཐམས་ཅད་སེམས་ལས་བྱུང་ཚུལ། དེས་ན་ངེས་པར་སེམས་བསྲུང་དགོས་པར་བསྟན་པའོ།། དང་པོ་ནི། སེམས་ཀྱི་གླང་པོ་ཆེ་ཚུལ་བཞིན་ཡིད་བྱེད་དང་བྲལ་ཏེ་ཡུལ་སྣ་ཚོགས་སུ་ཡན་པར་བཏང་བས་ལང་ངན་བསགས་ཏེ། མནར་མེད་པའི་དམྱལ་བ་སོགས་སུ་སྡུག་བསྔལ་དྲག་པོས་གནོད་པར་འགྱུར་བ་བྱེད་པ་ལྟར། གླང་ཆེན་དངོས་རྫི་བོས་མ་ཐུལ་ཞིང་མྱོང་བྱེད་ཀྱིས་མྱོས་པ་ཡིས་ཀྱང་འདི་ན་དེ་འདྲའི་གནོད་པ་མི་བྱེད་པ་ཡིན་ལ།  ཀུན་ནས་བླང་དོར་མི་བརྗེད་པའི་དྲན་པའི་ཐག་པ་ཡིས་སེམས་ཀྱི་གླང་ཆེན་ཉོན་མོངས་ཀྱིས་མྱོས་པ་འདི་ཆོས་ཡིད་ལ་བྱེད་པའི་སྡོང་པོ་ལ་དམ་དུ་བཏགས་ན་གནས་སྐབས་མཐར་ཐུག་ཐམས་ཅད་དུ་གནོད་པའི་འཇིགས་པ་ཐམས་ཅད་མེད་པར་འགྱུར་ཞིང་། སྐྱེས་བུ་གསུམ་གྱི་དགེ་བར་རང་གཞན་ལ་ཕན་པ་གང་འདོད་པ་ཐམས་ཅད་ལག་ཏུ་ལོན་པ་བཞིན་འོང་བར་འགྱུར་རོ།། སྟག་དང་སེང་གེ་དང་གླང་ཆེན་དང་སྦྲུལ་དང་ཆོམ་རྐུན་ལ་སོགས་པ་ཚེ་འདིར་གནོད་བྱེད་ཀྱི་དགྲ་རྣམས་ཐམས་ཅད་དང་། ཕྱི་མར་གནོད་བྱེད་ཀྱི་སེམས་ཅན་དམྱལ་བའི་སྲུང་མ་རྣམས་དང་། གཟུགས་ཅན་གཟུགས་མེད་ཀྱི་བྱད་མ་དང་། དེ་བཞིན་དུ་སྲིན་པོ་ལ་སོགས་པ་རྣམས་ཏེ། མདོར་ན་གནོད་བྱེད་དུ་གཏོགས་སོ་ཅོག་ཐམས་ཅད་ཀྱང་སེམས་འདི་གཅིག་པུ་དྲན་པས་བཟུང་སྟེ་བཏགས་པ་ཡིས་མ་རུངས་པ་དེ་དག་ཐམས་ཅད་བཏགས་པར་འགྱུར་ཞིང་འཚེ་བ་གཞི་མེད་དུ་འགྲོ་ལ། ཤེས་བཞིན་ཡིད་བྱེད་ཀྱིས་སེམས་འདི་གཅིག་པུ་བཏུལ་པ་ན་དེ་དག་ཐམས་ཅད་ཐུལ་པར་འགྱུར་རོ།། འདི་ལྟར་འདི་ཕྱིའི་འཇིགས་པ་ཐམས་ཅད་དང་ལུས་སེམས་ཀྱི་སྡུག་བསྔལ་དཔག་ཏུ་མེད་པ་ཡང་རང་གི་སེམས་ལས་བྱུང་བ་ཡིན་ནོ་ཞེས་སྲིད་ཞིའི་དེ་ཉིད་ཡང་དག་པར་གསུང་བ་སངས་རྒྱས་ཉིད་ཀྱིས་བསྟན་ཏེ། དྲན་ཉེ་ལས། སེམས་ནི་དགྲ་དང་དགྲ་ཆེན་ཏེ།། སེམས་ལས་གཞན་པའི་དགྲ་མེད་དོ།། རྩུབ་ཤིང་རང་གིས་རང་བསྲེག་དང་།། སེམས་ནི་རང་གིས་སེམས་ཀྱིས་སྲེག། ཅེས་དང་། སྡུད་པ་ལས། ཆོས་རྣམས་ཐམས་ཅད་ཀྱང་སེམས་ལ་རག་ལུས་པ་ཡིན་ནོ་ཞེས་གསུངས་སོ།། དེའི་རྒྱུ་མཚན་སེམས་ཅན་དམྱལ་བའི་སྲུང་མ་རྣམས་ཀྱིས་ལག་ན་ཐོགས་པ་དང་ནགས་ཚལ་གྱི་མཚོན་ཆ་ལ་སོགས་རྣམས་ཀྱང་སུ་ཞིག་གིས་ནི་ཆེད་དུ་བཟོས་པར་བྱས་ཏེ་བྱེད་པོ་གཞན་མེད་ལ། ལྕགས་སྲེག་གི་ས་གཞི་མེ་ཡི་ཚྭ་ཚྭ་འཕྲོ་བ་ཡང་སུ་ཡིས་བྱས་ཏེ་སུས་ཀྱང་མ་བྱས་ཤིང་། ཤལ་མ་རི་ནས་འབོད་པའི་མོ་ཚོགས་དེ་དག་ཀྱང་རྒྱུ་ཅི་ལས་བྱུང་སྟེ་གཞན་ལས་མ་བྱུང་ན། དེ་འདྲ་བ་དེ་དག་ཐམས་ཅད་ཀྱང་སྡིག་སེམས་ལས་བྱུང་བ་ཡིན་པར་སྟོན་པ་མཉམ་མེད་ཐུབ་པས་རྡོ་རྗེ་སྙིང་པོའི་མདོ་སོགས་ལས་གསུངས་སོ།། དེ་ལྟར་ན་ཁམས་གསུམ་གྱི་འཇིག་རྟེན་གསུམ་པོ་ན་སེམས་ལས་འཇིགས་པ་ཆེ་བ་གཞན་ན་འགའ་ཡང་མེད་པ་ཡིན་ནོ།། 

གཉིས་པ་ནི། ཉན་ཐོས་སྡེ་པས་གལ་ཏེ་འགྲོ་བ་ཀུན་གྱིས་དབུལ་བ་བོ་བར་བྱས་པ་ཞིག་སྦྱིན་པའི་ཕ་རོལ་ཏུ་ཕྱིན་པ་ཡིན་ཅེས་འདོད་ན། ད་དུང་འགྲོ་བ་བཀྲེན་ཅིང་ཕོངས་བ་ལྷག་མ་མང་དུ་ཡོད་པའི་ཕྱིར་ན་སྔོན་སྐྱོབ་པ་སངས་རྒྱས་ཆོས་ཅན། ཇི་ལྟར་སྦྱིན་པའི་ཕ་རོལ་ཏུ་ཕྱིན་ཏེ་མ་ཕྱིན་པར་ཐལ་ལོ།། དེས་ན། གང་ཞིག་བདོག་པ་ཐམས་ཅད་བཏང་ཟིན་པའི་འབྲས་བུ་དང་བཅས་ཏེ་སྐྱེ་བོ་ཀུན་ལ་གཏོང་སེམས་སེར་སྣ་དང་བྲལ་བ་ཉིད་ཀྱིས་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་གསུངས་ཏེ། དེ་ལྟ་བས་ན་དེ་ནི་རང་སེམས་ལས་སུ་རུང་བ་ལས་གྲུབ་པ་ཉིད་དོ།། དེ་བཞིན་དུ་སེམས་ཅན་ལ་གནོད་བྱེད་མེད་པ་ཞིག་ཚུལ་ཁྲིམས་ཀྱི་ཕར་ཕྱིན་དུ་འདོད་དོ་ཞེ་ན། རི་དྭགས་དང་ཉ་ལ་སོགས་པའི་སེམས་ཅན་རྣམས་ཡུལ་གང་ཞིག་ཏུ་དེ་དག་གཏན་ནས་གསོད་པར་མི་འགྱུར་བའི་སར་བསྐྲད་པར་མི་ནུས་སོ།། དེས་ན། གཞན་གནོད་གཞིར་བཅས་སྤོང་བའི་སེམས་ནི་ལེགས་པར་ཐོབ་པ་ལས་ཚུལ་ཁྲིམས་ཀྱི་ཕར་ཕྱིན་རྫོགས་པར་བཤད་དོ།། དེ་བཞིན་དུ་སེམས་ཅན་མི་སྲུན་ཅིང་མ་རུངས་པ་ནམ་མཁའ་བཞིན་དུ་མཐའ་ཡས་པས་དེ་དག་གཞོམ་གྱིས་ཡོང་ཡེ་མི་ལང་བའི་ཕྱིར། ཁྲོ་བའི་སེམས་འདི་གཅིག་བུ་བཅོམ་ཞིང་བཏུལ་ན་དགྲ་ཕྱི་རོལ་དུ་སྣང་བ་དེ་ཐམས་ཅད་ཆོམས་ཚར་བ་དང་འདྲ་བ་ཡིན་ལ། དཔེར་ན་ས་སྟེང་ཁྱོན་ཡངས་འདི་དག་ཀོ་བས་གཡོགས་སུ་དགོས་ན་དེ་སྙེད་ཀྱི་ཀོ་བས་ག་ལ་ལང་སྟེ། ལྷམ་མཐིལ་དུ་སྦྱར་བ་ཙམ་གྱི་ཀོ་བས་ནི་ས་སྟེང་ཐམས་ཅད་ཀོ་བས་གཡོགས་པ་དང་འདྲ་བར་རང་གི་རྐང་པའི་ངོས་སུ་ཚེར་མ་ལ་སོགས་ཁེགས་ཏེ་དོན་འགྲུབ་པ་དེ་བཞིན་དུ་ཕྱི་རོལ་གྱི་དངོས་པོ་མི་མཐུན་པ་གང་ཡང་བདག་གིས་ཕྱིར་བཟློག་ཅིང་མེད་པར་བྱ་བ་མི་ལང་གོ། བདག་གིས་སེམས་འདི་ཁོང་ཁྲོ་ལས་ཕྱིར་བཟློག་པར་བྱའི། དེས་བཟོད་པའི་ཕར་ཕྱིན་ཀྱང་འགྲུབ་ལ། ཕྱི་རོལ་གྱི་གནོད་བྱེད་གཞན་རྣམས་བཟློག་གོ་ཅི་ཞིག་དགོས་ཏེ་མི་དགོས་སོ།། དེ་བཞིན་དུ་དགེ་བའི་སེམས་བྱམས་པ་དང་སྙིང་རྗེའི་ཏིང་ངེ་འཛིན་ལྟ་བུ་གསལ་པོ་གཅིག་བསྐྱེད་པའི་འབྲས་བུ་གང་ཡིན་པ་ཚངས་པ་དང་བརྒྱ་བྱིན་ལ་སོགས་སུ་སྐྱེས་པ་ཡིན་པ་ལྟར་དང་། གཞན་ཡང་མྱང་འདས་མདོར། བུད་མེད་གཅིག་གི་བུ་ཆུས་ཁྱེར་བ་ལ་བྱམས་པའི་སེམས་ཀྱིས་གདོན་ཕྱིར་ཞུགས་པ་ཕན་ཚུན་བརྩེ་སེམས་འདྲ་བ་ལས་གཉིས་ཀ་དེར་ཚོ་འཕོས་པ་ཚངས་པའི་འཇིག་རྟེན་དུ་སྐྱེས་ཞེས་གསུངས་པ་ལྟར་རོ།། ལུས་ངག་དང་བཅས་པའི་དགེ་བའི་འབྲས་བུ་ཡང་སྤྱོད་པ་དམན་ཅིང་ཞན་པས་ན་དེ་ལྟའི་འབྲས་བུ་འབྱུང་བ་མིན་པ་དེས་ན་བརྩོན་འགྲུས་ཀྱི་ཕར་ཕྱིན་ཀྱང་སྤྲོ་སེམས་གསལ་པོ་ཕྱིར་མི་ལྡོག་པས་འགྲུབ་བོ།། དེ་བཞིན་དུ་ངག་གིས་བཟླས་བརྗོད་དང་ནི་ལུས་ཀྱིས་དཀའ་ཐུབ་དྲག་པོ་ཀུན་ཡུན་རིང་པོའི་དུས་རྣམས་སུ་སྤྱད་པར་བྱས་ཀྱང་སེམས་གཞན་དུ་གཡེངས་པས་བྱས་པ་རྣམས་ནི། ཆོས་ཐམས་ཅད་ཀྱི་དེ་ཉིད་རིག་པ་མཉམ་མེད་སྟོན་པས་འདོད་པའི་དོན་འགྲུབ་པ་མེད་པར་གསུངས་པ་དེས་ན་སེམས་རྩེ་གཅིག་མི་གཡེང་བར་གནས་པ་ལས་བསམ་གཏན་གྱི་ཕར་ཕྱིན་རྫོགས་པའོ།། དེ་བཞིན་དུ་སུ་གང་ཞིག་གིས་ཆོས་ཐམས་ཅད་ཀྱི་དོན་པོ་གཙོ་བོའམ་མཆོག་ལྟ་བུ་སེམས་ཀྱི་གསང་བ་བདག་མེད་ཀྱི་དེ་ཁོ་ན་་ཉིད་འདི་མ་ཤེས་ན་དུས་གཏན་གྱི་བདེ་བ་ཐོབ་པ་དང་སྡུག་བསྔལ་ཅན་གྱི་འཁོར་བ་གཞོམ་པར་འདོད་ཀྱང་ཕྱི་རོལ་པའི་དཀའ་སྤྱད་ལྟར་དེ་དག་ཤིང་ལོ་རླུང་གིས་དེད་པ་བཞིན་དོན་མེད་གྱི་ནར་འཁོར་བ་ན་འཁྱམས་པ་ལས་གཏད་སོ་ཅི་ཡང་མེད་པ་དེའི་ཕྱིར་སེམས་ཀྱི་ཆོས་ཉིད་ཤེས་པས་ཤེས་རབ་ཀྱི་ཕར་ཕྱིན་རྫོགས་པ་ཡིན་ནོ།།   

གསུམ་པ་ནི། དགེ་དང་མི་དགེ་བའི་བྱེ་བྲག་ཐམས་ཅད་སེམས་ལ་རག་ལས་པ་དེ་ལྟ་བས་ན་བདག་གི་སེམས་འདི་ནི་དྲན་དང་ཤེས་བཞིན་གྱིས་ལེགས་པར་བསྲུང་བར་བྱ་བ་ལ་བསླབ་པ་ཐམས་ཅད་འདུས་པའི་ཕྱིར། དེས་ན་སེམས་བསྲུང་བ་ཉིད་བརྟུལ་ཞུགས་ཀྱི་མཆོག་ཡིན་གྱི། དེ་མ་གཏོགས་པ་ངལ་བ་དོན་མེད་པའི་བརྟུལ་ཞུགས་གཞན་རྣམ་གྲངས་མང་པོས་ཅི་ཞིག་བྱ་སྟེ། སེམས་འདུལ་བ་གཙོ་བོར་ཡིན་པའི་རིགས་སོ།། དཔེར་ན་རྨ་དང་ལྡན་པ་གང་ཞིག སྐྱེས་བུ་དམ་པས་མ་དྲངས་ཤིང་ལུས་ངག་གི་སྤྱོད་པ་མ་བསྡམས་ལ་བག་མེད་དུ་གྲོལ་བའི་བྱིས་པ་མང་པོའི་ཁྲོད་དུ་གནས་ན་བློ་མི་གཡེངས་པར་བསྒྲིམས་ཏེ་རྨ་སྒྲམ་དུ་དོགས་པ་ཡི་བག་ཡོད་བྱེད་པ་བཞིན། སྐྱེ་བོ་ངན་པ་དགུ་རྒོད་ཉོན་མོངས་སྐྱེ་བའི་གནས་དང་རྐྱེན་དུ་གྱུར་པའི་ཁྲོད་ན་བདག་ཉིད་བསླབ་པ་ལ་གནས་པས་ཀྱང་སེམས་ཀྱི་རྨ་འདི་དུས་རྟག་ཏུ་བསྲུང་དགོས་པ་ཡིན་ནོ།། འདི་ལྟར་ལུས་ཀྱི་རྨ་ཡི་སྡུག་བསྔལ་ཆུང་ངུ་ཡིས་ཀྱང་ཚེ་འདིའི་ངོར་སྐྱོན་ཆགས་པའམ་གནས་སྐབས་ཀྱི་སྡུག་བསྔལ་ཅུང་ཟད་ལ་སྐྲག་པའང་རྨ་ཡི་བག་ཟོན་བྱེད་ན། དམྱལ་བ་བསྡུས་འཇོམས་ཀྱི་རིས་ཕྱེ་མར་འཐགས་ཤིང་འཇོམས་པ་ལ་སོགས་པའི་སྡུག་བསྔལ་ལ་སྐྲག་པ་དག་གིས་ནི་སེམས་ཀྱི་རྨ་ཉེས་པ་ཀུན་གྱི་འབྱུང་གནས་འདི་ལྟ་བུ་ཅིས་མི་བསྲུང་སྟེ་བསྲུང་བར་རིགས་སོ།། སེམས་སྲང་བའི་སྤྱོད་པ་འདི་འདྲ་བས་རྒྱུན་དུ་གནས་པར་བྱེད་ན་སྐྱེ་བོ་གདུག་ཅན་ངན་པ་མང་པོའི་ཁྲོད་ན་གནས་སམ། བུད་མེད་མཛེས་མ་མང་པོའི་ཁྲོད་ན་གནས་ཀྱང་རུང་སྟེ། སྡོམ་བརྩོན་བསླབ་ལྡན་གྱི་ཡིད་བརྟན་པ་ཉམས་པར་མི་འགྱུར་ཞིང་། དེ་དག་ལ་ཞེ་སྡང་བ་དང་ཆགས་པའི་སེམས་མི་འབྱུང་ངོ།། མདོར་ན་བདག་གི་རྙེད་པ་འབུལ་བ་སོགས་དང་། བཟང་པོར་འཇོག་པའི་བཀུར་སྟི་དང་། ཤིན་ཏུ་གཅེས་པའི་ལུས་སྲོག་དང་། འཚོ་བའི་ཡོ་བྱད་བདོག་དགུ་ཅོག་མེད་པར་གྱུར་ཀྱང་སླ་ཞིང་། ལུས་ངག་གི་དགེ་བ་གཞན་བཟང་པོ་ཡང་ཉམས་པར་གྱུར་ཀྱང་སླ་ཡི། སེམས་བསྲུང་ཞིང་བྱང་ཆུབ་སེམས་དཔའི་བསླབ་པ་ལ་གནས་པའི་སེམས་ནི་ནམ་ཡང་ཉམས་པར་མི་བྱའོ།། 

གཉིས་པ་སེམས་སྲུང་བའི་ཐབས་སུ་དྲན་ཤེས་བསྟེན་ཚུལ་ལའང་གཉིས། མདོར་བསྟན་དང་། རྒྱས་བཤད་དོ། དང་པོ་ནི། སེམས་བསྲུང་བར་འདོད་པ་རྣམས་ལ་ནི་གནང་བཀག་གི་ཁྱད་པར་སོགས་བླང་དོར་གྱི་བྱེ་བྲག་མི་བརྗེད་པའི་དྲན་པ་དང་ནི། རང་གི་སྒོ་གསུམ་གྱི་གནས་སྐབས་ལེགས་པར་བརྟགས་ནས་འཇུག་པའ་ཤེས་བཞིན་དག་སྟེ་གཉིས་པོ་གང་ཞིག སྲོག་ལ་བབས་ཀྱང་ཐམས་ཅད་འབད་པས་སྲུངས་ཤིག་ཅེས་སྐུལ་བའི་ཚིག་དང་ལྷན་ཅིག་ཞི་བ་ལྷ་བདག་ནི་དེ་ལྟར་རྗེས་འཇུག་ལ་ཐལ་མོ་སྦྱར་བ་དང་བཅས་ཏེ་གདམས་པ་ཡིན་ནོ།། 

གཉིས་པ་རྒྱས་བཤད་ལའང་གཉིས། ཤེས་བཞིན་མེད་པའི་ཉེས་དམིགས་བཤད་པ། དྲན་པ་བསྟེན་ཐབས་དངོས་བཤད་པའོ།། དང་པོ་ནི། ནད་ཀྱིས་ཕུང་ཁམས་དཀྲུགས་པའི་མི་དག་ནི་འགྲོ་ལྡང་ལ་སོགས་པའི་ལས་རྣམས་ཀུན་ལ་འཇུག་པའི་མཐུ་མེད་པ་དེ་བཞིན་དུ་དྲན་དང་ཤེས་བཞིན་བྲལ་བའི་རྨོངས་པས་སེམས་དཀྲུགས་པ་དེ་ནི་དགེ་བའི་ཕྱོགས་ཀྱི་ལས་རྣམས་ཀུན་ལ་ཚུལ་བཞིན་བྱེད་པའི་མཐུ་མེད་དོ།། ཤེས་བཞིན་མེད་པའི་སེམས་དང་ལྡན་པའི་སྐྱེས་བུ་རྣམས་ལ་ཐོས་པ་དང་། བསམ་པ་དང་། སྒོམ་པ་ལས་བྱུང་བའི་ཤེས་རབ་རྣམས་སྔར་ལན་གཅིག་སྐྱེས་པ་ཡང་། བློ་རྡོལ་གྱི་བུམ་པའི་ནང་དུ་ཆུ་བླུགས་པ་བཞིན་དུ་གང་ཟག་དེའི་དྲན་པ་ལ་ནི་ཐོས་བྱུང་སོགས་དོན་དེ་དག་མི་གནས་སོ།། ཐོས་པའི་ཤེས་རབ་ཡང་དག་པ་དང་ལྡན་ལ་རྒྱུ་འབྲས་ཀྱི་གནས་ལ་ཡིད་ཤིན་ཏུ་ཆེས་ཤིང་དཀོན་མཆོག་ལ་དད་པ་ཅན་དང་ནི། དགེ་ལ་བརྩོན་པ་ཧུར་ལེན་པའི་སྐྱེས་བུ་དུ་མ་ཡང་ཤེས་བཞིན་མེད་པའི་སྐྱོན་ཆགས་པས་བསླབ་པ་ལས་ཉམས་ཤིང་ལྟུང་བའི་རྙོགས་པ་དང་བཅས་པར་འགྱུར་རོ།། ཤེས་བཞིན་མེད་པའི་གང་ཟག་དེ་ལ་ནི་ཉོན་མོངས་ཀྱི་ཆོམ་རྐུན་དག་བླང་དོར་གྱི་དྲན་པས་སྲུང་བ་ཉམས་པའི་རྗེས་སུ་འབྲངས་ནས་སྔར་བསོད་ནམས་ཀྱི་ནོར་དག་ནི་ཉེ་བར་བསགས་པ་དང་ལྡན་ཀྱང་། བསོད་ནམས་དེ་དག་རྐུན་པོས་འཕྲོག་པ་བཞིན་དུ་བརླག་སྟེ་ངན་འགྲོར་འགྲོ་བར་འགྱུར་རོ།། ཉོན་མོངས་པའི་ཆོམ་པོ་དང་རྐུན་མའི་ཚོགས་འདི་དག་ནི་ཤ་ཟའི་འབྱུང་པོ་བཞིན་དུ་ཡང་ཡང་གླགས་ལྟ་ཞིང་གནོད་པའི་སྐབས་ཚོལ་བར་བྱེད་པ་སྟེ། གླགས་རྙེད་པར་གྱུར་ནས་དགེ་བའི་བསོད་ནམས་ཀྱི་ནོར་འཕྲོག་པར་བྱེད་ཅིང་། བདེ་འགྲོའི་སྲོག་ཐོབ་པའི་འབྲས་བུ་ཉིད་ཀྱང་འཇོམས་པར་བྱེད་པའོ།། 

གཉིས་པ་ནི། དེ་ལྟ་བས་ན་བླང་དོར་གྱི་དམིགས་ཕྱེད་པའི་དྲན་པ་འདི་ནི་ཡིད་ཀྱི་ཁང་པའི་སྒོ་ནས་དེའི་ཕྱི་རོལ་གཞན་གུད་དུ་ནམ་ཡང་མི་གཏོང་བར་གཟུང་ངོ་།། གལ་ཏེ་ཡུལ་གཞན་གྱི་སྟེང་དུ་སོང་ནའང་དམྱལ་བ་སོགས་ངན་འགྲོའི་གནོད་པ་དག་མྱོང་བར་འགྱུར་བ་དྲན་པར་བྱས་ཏེ་སླར་ཉེ་བར་བཞག་གོ།། དྲན་པ་དེ་ཉིད་བླ་མ་དམ་པ་མཆོག་རྣམས་དང་ནི་ལྷན་ཅིག་འགྲོགས་པ་ལས་སྐྱེ་ཞིང་། མཁན་པོས་གདམས་ངག་རྗེས་སུ་བསྟན་པ་དང་། དེ་དང་འགལ་ན་འཇིགས་པས་ལེགས་པར་སྤྱད་པའི་སྐལ་ལྡན་བླང་དོར་ལ་ཚུལ་བཞིན་གུས་པར་བྱེད་པ་རྣམས་ལ་དྲན་པ་བདེ་བླག་ཉིད་དུ་སྐྱེ་བའོ།། གཞན་ཡང་སངས་རྒྱས་དང་བྱང་ཆུབ་སེམས་དཔའ་ཆེན་པོ་དག་དུས་ཀུན་ཏུ་སྒྲིབ་བྲལ་ཡེ་ཤེས་ཀྱི་སྤྱན་གྱིས་ཤེས་བྱ་ཐམས་ཅད་ཐོགས་མེད་དུ་གཟིགས་པར་ལྡན་པ་དེ་དག་ཐམས་ཅད་ཀྱི་སྤྱན་སྔ་ན་བདག་ནི་རྟག་པར་གནས་སོ་ཞེས་སྨྲ་ཞིང་། དེ་ལྟར་བསམས་ནས་རང་གི་སྒོ་གསུམ་ཉེས་སྤྱོད་ལ་འཛེམ་པའི་ངོ་ཚ་དང་། བསླབ་བྱ་ལ་དད་ཅིང་གུས་པ་དང་གཞན་གྱིས་སྨད་པ་ལ་འཇིགས་པའི་ཁྲེལ་ཡོད་ད་ལྡན་པས་དེ་བཞིན་དུ་མནོས་ཏེ་གནས་པར་བྱས་པ་དེས་ནི་སངས་རྒྱས་རྗེས་སུ་དྲན་པ་ཞེས་བྱ་བའི་ཡོན་ཏན་རྒྱ་ཆེན་པོའང་དེ་ལ་ཡང་ནས་ཡང་དུ་འབྱུང་བ་ཡིན་ནོ།། གང་གི་ཚེ་དྲན་པ་དེ་ཉིད་ཀྱི་ཁང་པ་སྒོ་ཁར་བཞག་ནས་ཉོན་མོངས་ཀྱི་ཆོམ་རྐུན་སྲུང་བའི་དོན་དུ་ཉེ་བར་གནས་པར་གྱུར་པ་དེའི་ཚེ་རང་གི་སྒོ་གསུམ་ལ་རྣམ་པར་དཔྱོད་པའི་ཤེས་བཞིན་ཀྱང་བོས་བ་བཞིན་འོང་བར་འགྱུར་ཞིང་། གལ་ཏེ་ལན་རེ་ཙམ་གཞན་དུ་སོང་བ་དག་ཀྱང་ཕྱིར་འོང་བར་འགྱུར་རོ།། 

གསུམ་པ་སེམས་སྦྱོང་གི་སྤྱོད་པ་ལ་བསླབ་ཚུལ་ལའང་གསུམ། ཉེས་སྤྱོད་སྡོམ་པའི་ཚུལ་ཁྲིམས་ལ་བསླབ་ཚུལ། དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་ཚུལ། སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་ཚུལ་ལོ།། དང་པོ་ལའང་གཉིས། སྒོ་གསུམ་གྱི་སྤྱོད་པ་དག་པར་བྱ་བ། བསླབ་པ་མི་ཉམས་པར་བསྲུང་བའོ།། དང་པོ་ནི། རེ་ཞིག་བྱ་བ་ལ་འཇུག་པའི་དང་པོར་སེམས་ཀྱི་ཀུན་སློང་ལ་བརྟགས་ནས་འདི་འདྲ་བའི་སེམས་ཉོན་མོངས་ཅན་འདི་ནི་སྐྱོན་དང་བཅས་པའོ་ཞེས་ཤེས་པར་བྱས་ནས་དེ་ཚེ་བདག་ནི་སེམས་བྱུང་གི་རྐྱེན་གྱིས་མི་གཡོ་བ་སེམས་མེད་ཤིང་བཞིན་དུ་ཟུངས་ཐུབ་པར་བྱ་བ་ལ་ནི་གནས་པར་བྱའོ།། དོན་བཟང་པོ་མེད་པར་མིག་གཡེང་བར་ལྟ་བ་ནི་དུས་ནམ་ཡང་བདག་གིས་མི་བྱ་སྟེ། བླང་དོར་གྱི་གནས་ཚུལ་མཐུན་ཉིད་ལ་ངེས་པར་སེམས་པས་རྟག་ཏུ་ནི་མིག་ནི་ཕབ་སྟེ་གཉའ་ཤིང་གང་ཙམ་དུ་དྲང་པོར་བལྟ་བར་བྱའོ།། མིག་དང་སེམས་ཀྱི་ལྟ་བ་རྩེ་གཅིག་པ་དེས་དུབ་ན་ངལ་གསོ་བའི་ཆེད་དུ་ནི། རེས་འགའ་ཙམ་ཕྱོགས་གཞན་རྣམས་སུ་བལྟ་བར་བྱ་ཞིང་། འགའ་ཞིག་རང་གི་ཉེ་ཆར་མིག་ལམ་དུ་སྣང་བར་གྱུར་ན་འཛུམ་པའི་མིག་གིས་བལྟས་ནས་ནི་འོངས་སམ་བྱོན་པ་ལེགས་སོ་ཞེས་བརྗོད་ཅིང་དགའ་བའི་ངང་ཚུལ་བྱའོ།། ཕྱོགས་སུ་བགྲོད་པའི་ཚེ་ལམ་འཕྲང་ཉམ་ངའི་གནས་ད་ཆོམ་རྐུན་ལ་སོགས་འཇིགས་པ་ཡོད་མེད་བརྟག་པའི་ཕྱིར་ཡང་ནས་ཡང་དུ་ཕྱོགས་བཞིར་ཞིབ་པར་བལྟ་ཞིང་། ངལ་གསོ་བའི་སྐབས་སུ་ཁ་ནི་ཕྱིར་ལ་བལྟས་ནས་རྒྱབ་ཀྱི་ཕྱོགས་སུའང་བལྟ་བར་བྱའོ།། རང་གི་མདུན་དང་རྒྱབ་ཏུ་གཡང་ས་སོགས་ཡོད་མེད་བརྟག་པ་བྱས་ནས་འཚེ་བ་མེད་པའི་ཕྱོགས་སུ་འགྲོའམ་ཡང་ན་འཚེ་བ་ཡོད་པའི་ཕྱོགས་ལས་བྱོལ་ཏེ་སླར་ལྡོག་ཅིང་འོང་བར་བྱ་སྟེ། དེ་ལྟར་སྤྱོད་ལམ་བཞིའི་གནས་སྐབས་ཐམས་ཅད་དུ་རང་གཞན་ལ་དགོས་པ་བཟང་པོ་ཡིན་ནམ་མ་ཡིན་ཤེས་ནས་དོན་མཆོག་ལ་སྤྱད་པར་བྱའོ།། ལུས་ཀྱིས་བྱ་བར་འོས་པ་ལ་འདི་ལྟར་གནས་པར་བྱའོ་ཞེས་བློ་སྔོན་དུ་བཏང་བའི་བྱ་བ་གང་ཡིན་པ་དེ་ཉེ་བར་བསྡོགས་ནས་བརྩོན་པས་བསྒྲུབ་བཞིན་པ་དེ་ནས་ནི། བར་སྐབས་རྣམས་སུ་ལུས་འདི་ཇི་ལྟ་བུར་སྔར་འཇུག་ཚུལ་དང་མཚུངས་པར་གནས་པ་ཡིན་ནམ་ཞེས་བལྟ་བར་བྱ་བས་དགེ་བའི་ལས་ལ་མི་གཡེལ་བར་བྱའོ།། རང་གི་སེམས་ཆགས་སོགས་ཉོན་མོངས་ཀྱི་དབང་དུ་གྱུར་པས་གླང་ཆེན་མྱོས་པ་དང་འདྲ་བ་འདི་ནི་རྣམ་བྱང་དམ་པའི་ཆོས་ལ་རྩེ་གཅིག་ཏུ་སེམས་པའི་ཀ་ཆེན་བརྟན་པོ་དེ་ལ་འདོགས་ཚུལ་ཇི་ལྟར་ན། ཤེས་བཞིན་གྱིས་བཏགས་པ་གཞན་དུ་མི་འཆོར་བར་བྱས་པ་དེ་ལྟར་འབད་པ་ཀུན་གྱིས་བརྟག་ཅིང་དཔྱད་ད་ེགནས་པར་བྱའོ།། ཅི་ནས་ཀྱང་ཏིང་ངེ་འཛིན་ཟབ་མོ་ལ་མི་ལྡོག་པས་བརྩོན་པའི་ཚུལ་ནི་སྐད་མ་གཅིག་ཀྱང་ཡེངས་པའི་དབང་དུ་མི་འཆོར་བར་བྱ་ཞིང་། ཅུང་ཟད་གཞན་དུ་འཕྲོ་བའི་ཚེ་བདག་གི་ཡིད་འདི་ཡུལ་གར་སྤྱོད་ཅེས་དེ་ལྟར་ཡིད་ལ་དགེ་དང་མི་དགེའི་བྱེ་བྲག་དང་བཅས་སོ་སོར་བརྟག་པར་བྱའོ།། དགྲ་ཡི་ཚོགས་མང་པོའི་དཔུང་གི་འཇིགས་པ་དང་དཀོན་མཆོག་མཆོད་པའི་དགའ་སྟོན་སོགས་དང་འབྲེལ་བར་གྱུར་པའི་དུས་སུ་གལ་ཏེ་ཤིན་ཏུ་བསྔགས་པའི་ཚུལ་དེ་ལྟར་མི་ནུས་ན་རེ་ཞིག་སྤྱོད་ལམ་ཅི་བདེར་གནས་པར་བྱ་སྟེ། འདི་ལྟར་སྤྱིར་སྦྱིན་པ་ལས་ཚུལ་ཁྲིམས་མཆོག་ཏུ་གསུངས་ཀྱང་སྦྱིན་པ་རྒྱ་ཆེན་པོ་འགྲུབ་པའི་དུས་རྟག་ཏུ་ཚུལ་ཁྲིམས་ཀྱི་བསླབ་པ་ཕྲ་མོ་རྣམས་བཏང་སྙོམས་སུ་བཞག་པར་བློ་གྲོས་མི་ཟད་པའི་མདོ་ལས་གསུངས་སོ།། གང་ཞིག་དགེ་བའི་ཕྱོགས་རྣམས་ནི་ལུང་རིགས་དང་མཐུན་ནམ་བསམས་ཏེ་མཆོག་ཏུ་མཐོང་ནས་བྱ་བར་བརྩམ་པ་དེ་མ་གྲུབ་བར་དེ་ལས་གཞན་དུ་མི་བསམ་སྟེ་དེར་རྩེ་གཅིག་ཏུ་གཏད་པ་ཡི་བསམ་པ་ཡིས་འཇུག་བཞིན་པ་དེ་ཉིད་རེ་ཞིག་དང་པོར་བསྒྲུབ་པར་བྱའོ།། དེ་ལྟར་ན་ནི་བྱ་བ་ལ་ཞུགས་པ་ཀུན་ལེགས་པར་བྱས་ཤིང་འགྲུབ་པར་འགྱུར་ལ། དེ་ལས་གཞན་དུ་སྔ་མ་འཕྲོ་ཅན་དུ་ཕྱི་མ་མཐུད་ན་དོན་གཉི་གའང་མི་འགྲུབ་པར་འགྱུར་རོ།། དེས་ན་ཤེས་བཞིན་མ་ཡིན་པ་ཉེ་བའི་ཉོན་མོངས་ཅན་ཡང་རིམ་པས་འཇུག་པ་དེ་ལྟ་ན་ནི་འཕེལ་བར་མི་འགྱུར་རོ།། 

གཉིས་པ། བྲེ་མོའི་འཆལ་གཏམ་འབྲེལ་མེད་པ་ནི་སྣ་ཚོགས་ལབ་པ་དང་། བྲོ་གར་སོགས་ཕལ་རྣམས་ངོ་མཚར་དུ་འཛིན་པའི་ལྟད་མོ་རྣམ་པ་མང་པོ་ཀུན་ལ་དགོས་དབང་ཕྲ་མོའི་ཕྱིར་དུ་འཇུག་པར་གྱུར་པ་ན་དེ་ལ་ཆགས་པའི་སེམས་སྤང་བར་བྱའོ།། དོན་ཁྱབ་པར་ཅན་མེད་པར་ས་བརྐོ་བ་དང་། རྩྭ་སྔོན་པོ་སེན་མོ་ལ་སོགས་པས་གཅོད་པ་དང་། ས་ལ་གཟུགས་རིས་སྣ་ཚོགས་འབྲི་བལ་སོགས་བྱེད་པར་གྱུར་ན་བདེ་བར་གཤེགས་པས་དེ་དག་བཀག་པའི་བསླབ་པ་དྲན་པར་བྱས་ནས་ཉེས་དམིགས་ལ་སྐྲག་པས་དེ་ཡི་མོད་ལ་དོར་བར་བྱའོ།། གང་གི་ཚེ་ལུས་གཡོ་ཞིང་བསྐྱོད་པར་འདོད་པར་གྱུར་ཏམ། ངག་སྨྲ་བར་འདོད་པར་གྱུར་ན་ཡང་དང་པོར་རང་གི་སེམས་ལ་ལེགས་པར་བརྟགས་ནས་དྲན་ཤེས་བརྟན་པ་བྱང་ཆུབ་སེམས་དཔའ་རྣམས་ཀྱིས་རིགས་ཤིང་འོས་པའི་དགེ་བ་དང་ལྡན་པར་བྱའོ།། དུས་གང་གི་ཚེ་རང་གི་ཡིད་ཡུལ་མཛེད་སྡུག་ཅན་ལ་ཆགས་ཤིང་ཞེན་པ་དང་། མི་སྡུག་པའམ་གནོད་བྱེད་ལ་ཁྲོ་བར་འདོད་པ་དེ་ཡི་ཚེ་མི་དགེ་བའི་བྱེ་བྲག་ཏུ་མཐོང་བས་ལུས་ཀྱིས་ལས་སུ་གང་ཡང་མི་བྱ་ཞིང་ངག་གིས་གཏམ་སྨྲ་བ་མི་བྱ་སྟེ། ཤིང་བཞིན་དུ་ནི་རྣམ་རྟོག་མེད་པར་གནས་པར་བྱའོ།། སེམས་ཡུལ་ཐོག་ཏུ་འཕྲོ་བའི་ཧ་ཅང་རྒོད་པ་དང་ངག་གིས་ག་ཞར་བཅས་པའམ། གལ་ཏེ་ང་རྒྱལ་གྱིས་ཁེངས་ཤིང་རིགས་གཟུགས་ལ་ང་ཚོས་རྒྱགས་པའི་སེམས་དང་ལྡན་པའམ། གཞན་གྱི་སྐྱོན་མཚངས་འབྲུ་བ་ཡི་བསམ་པ་སྐྱེས་པ་དང་། གལ་ཏེ་གཞན་ཟེར་སྐྱོར་བའི་རྗེས་རྒྱུག་གིས་གཞན་སྲུན་འབྱིན་པའི་གྱ་གྱུ་དང་། གཡོ་སྒྱུ་སྣ་ཚོགས་པས་གཞན་སླུ་སེམས་སམ། གང་གི་ཚེ་བདག་ཉིད་ཀྱི་ཡོན་ཏན་བརྗོད་པས་བསྟོད་པ་ལྷུར་ལེན་པའམ། གཞན་ལ་ཉེས་བརྗོད་ཀྱིས་སྨོད་པ་ཉིད་དང་ནི་འཕྱ་ཞིང་གཤེ་བ་དང་། མང་པོའི་གྲལ་དུ་ཤག་འགྱེད་པ་དང་བཅས་པའི་ཉེས་པས་འབྱུང་རུང་དུ་ཤེས་པར་གྱུར་པ་དེའི་ཚེ་ཤིང་བཞིན་དུ་གནས་པར་བྱའོ།། ནོར་སྣ་མང་པོ་རྙེད་པ་དང་བཀུར་སྟི་བྱེད་པ་དང་སྙན་གྲགས་རྣམས་འདོད་པའམ་བྲན་གཡོག་དང་འཁོར་མང་པོ་དོན་དུ་གཉེར་འདོད་པའམ། བདག་གི་སེམས་ལ་རྐང་པ་འཁྲུ་བ་ལ་སོགས་པའི་རིམ་གྲོ་དང་ཞབས་ཏོག་གི་ཁྱད་པར་འདོད་པར་གྱུར་ན་དེ་ཚེ་ཤིང་བཞིན་དུ་གནས་པར་བྱའོ།། གཞན་སེམས་ཅན་གྱི་དོན་ཡལ་བར་འདོར་བ་དང་། རང་དོན་ཞི་བདེ་གཅིག་པུ་གཉེར་བར་འདོད་པ་དང་། དེ་དག་དང་འབྲེལ་བའི་གཏམ་དམན་པ་སྨྲ་བར་འདོད་པའི་སེམས་བྱུང་བར་གྱུར་ན་དེ་ཚེ་ཤིང་བཞིན་དུ་གནས་པར་བྱའོ།། གཞན་དོན་གྱི་བྱ་བ་རྣམས་མི་བཟོད་ཅིང་སྤྲོ་བ་མེད་པའི་ལེ་ལོ་དང་། བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་ལ་འཇིགས་པ་དང་། དེ་བཞིན་དུ་མི་ནུས་ཀྱང་རྩོལ་ཕོད་ཀྱིས་འཇུག་པའི་སྤྱི་བརྟོལ་དང་། བརྟགས་པ་མིན་པར་བབ་ཅོལ་དུ་སྨྲ་བའི་མུ་ཅོར་དང་། རང་གི་གཉེན་བཤེས་ཕྱོགས་སུ་མངོན་ཞེན་གྱི་སེམས་བྱུང་ན་དེ་ཚེ་ཤིང་བཞིན་དུ་གནས་པར་བྱའོ།། དེ་ལྟར་ཆགས་སོགས་ཀུན་ནས་ཉོན་མོངས་ཅན་དང་། ས་རྐོ་སོགས་དོན་མེད་བརྩོན་པའི་ཡིད་བྱུང་ན་དེ་ལ་ལེགས་པར་བརྟགས་ནས་ཚུལ་དེ་དག་ལ་འཇུག་པར་མཐོང་བ་དེའི་ཚེ་བྱང་ཆུབ་སེམས་དང་ལྡན་པའི་དབའ་འོས་གང་ལ་འོས་པའི་གཉེན་པོ་ཡིས་རང་གི་སེམས་དེ་ནི་བརྟན་པོར་བཟུང་བར་བྱའོ།། བླང་དོར་གྱི་གནས་ལ་ཤིན་ཏུ་ངེས་པ་དང་། དེ་ལ་སྤྲོ་བས་རབ་ཏུ་འཇུག་པའི་དང་བ་དང་། དཀའ་སྤྱད་ལ་སྐྱོ་ངལ་མེད་པའི་བརྟན་པ་དང་། མཆོས་འོས་ལ་གུས་པ་དང་། བཀུར་འོས་ལ་ཞེ་སར་བཅས་པ་དང་། རང་ལ་བལྟོས་ནས་ཉེས་སྤྱོད་ལ་ངོ་ཚ་ཤེས་པ་དང་། གཞན་ལ་བལྟོས་ནས་ཁྲེལ་ཡོད་པས་འཇིགས་པ་དང་བཅས་པ་དང་། དབང་པོ་སྒོ་ལེགས་པར་བསྡམས་པས་ཞི་ཞིང་དུལ་བ་དང་། ཆེན་དུ་བྱ་བ་བསྡུ་དངོས་བཞིས་གཞན་དགའ་བར་བྱེད་པ་ལ་བརྩོན་པར་བྱའོ།། ཕན་ཚུན་མི་མཐུན་པར་གནས་པའི་བྱིས་པ་ཡི་ཁྲོད་དུ་གཅིག་གི་འདོད་པ་བཞིན་མགུ་ཡང་གཞན་ཁྲོ་བར་འགྱུར་བའི་ལས་སྣ་ཚོགས་ལ་འཇུག་པར་དཀའ་བ་རྣམས་ཀྱིས་མི་སྐྱོ་ཞིང་། ཉོན་མོངས་པ་སྐྱེས་པའི་གཞན་དབང་དུ་གྱུར་པས་འདི་དག་གི་སེམས་ལ་འདོད་པ་མི་མཐུན་པ་འདི་བྱུང་སྙམ་དུ་ལྷག་པར་བརྩེ་བར་ལྡན་པ་དང་། བཅས་པ་དང་རང་བཞིན་གྱི་ཁ་ན་མ་ཐོ་བ་མེད་པའི་དངོས་པོ་གང་ཡིན་པའི་བྱ་བ་ལ་བདག་དང་སེམས་ཅན་རྣམས་དབང་དུ་བྱས་ཤིང་འཇུག་པ་སྟེ། སྤྲུལ་པ་བཞིན་དུ་ང་ཡིར་འཛིན་པ་མེད་པར་ཡིད་འདི་དྲན་པ་དང་ཤེས་བཞིན་གྱིས་རྟག་ཏུ་གཟུང་བར་བྱའོ།། མི་ཁོམས་པའི་གནས་སུ་ཡུན་རིང་མོ་ཞིག་ལོན་ནས་ད་རེས་ཙམ་དུ་དལ་བུའི་མཆོག་ཐོབ་པ་འདི་དོན་ཡོད་པར་བྱའོ་ཞེས་ཡང་དང་ཡང་དུ་བསམས་ནས། ངེས་འབྱུང་གི་སེམས་དེ་ལྟ་བུར་རི་རབ་ལྟར་རྐྱེན་ཆུང་ངུས་རབ་ཏུ་མི་གཡོ་བའི་ངང་ཚུལ་དེ་ཉིད་སྡིག་གྲོགས་ཀྱི་དབང་དང་ཉན་རང་གི་ཞི་བདེའི་ཕྱོགས་སུ་མ་ཤོར་བར་བརྟན་པོར་གཟུང་བར་བྱའོ།། 

གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་ཚུལ་ལའང་གཉིས། བསླབ་པ་ལ་མི་སློབ་པའི་རྒྱུ་ལུས་ལ་ཆགས་པ་སྤང་དགོས་པར་བསྟན་པ། སྒྲུབ་པའི་ཐབས་ལ་མཁས་པར་བྱ་བའོ།། དང་པོ་ནི། ལུས་འདི་ལ་ཆགས་པས་གཅེས་སྤྲས་ཆེན་པོ་ཧ་ཅང་ཐལ་བ་བྱ་བར་མི་རིགས་ཏེ། ཤི་ནས་དུར་ཁྲོད་དུ་བསྐྱལ་བ་ན་བྱ་རྒོད་ཤ་ལ་ཆགས་པ་མང་པོ་ཡིས་ཕན་ཚུན་ཀུན་ཏུ་བཤལ་ཞིང་ཁྲིད་ནས་ཟོས་ཀྱང་ཡིད་ཁྱོད་ཀྱིས་མི་དགར་མི་བྱེད་ན། ད་ལྟ་ཅིའི་ཕྱིར་གཅེས་འཛིན་གྱི་ཁ་ཏ་བྱེད་དེ་མི་རིགས་སོ།། ལུས་འདི་བདག་གིར་བཟུང་བར་བྱས་ནས་ཡིད་ཁྱོད་ཅིའི་ཕྱིར་སྲུང་བར་བྱེད་དེ། ཡིད་ཁྱོད་དང་ལུས་འདི་གཉིས་སོ་སོ་ན་ཐ་དད་དུ་ཡོད་ལ། ལུས་བེམ་པོ་དེས་ཀོ་ཡིད་ཁྱོད་ལ་ཅི་ཞིག་བྱ་སྟེ་དགོས་པ་མེད་དོ།། ལུས་འདི་ནི་ཅིས་ཀྱང་དགའ་བའི་གནས་ཡིན་པས་འཛིན་སྙམ་ན། རྨོངས་པའི་ཡིད་ཁྱོད་ཀྱི་ཅི་ཡི་ཕྱིར་ཤིང་གི་གཟུགས་གཙང་མ་ཞིག་གཟུང་ཞིང་ལུས་ཞེས་གཅེས་སྤྲས་མི་བྱེད་པར་མི་གཙང་བ་མང་པོའི་ཚོགས་ཀྱི་འཁྲུལ་འཁོར་འདི་ནི་རུལ་ཞིང་དྲི་ང་བ་མནམ་པའི་ཆོས་ཅན་ཡིན་པས་འདི་བསྲུངས་ཏེ་ཅི་ཞིག་རུང་སྟེ་ཅིར་ཡང་མི་རུང་ངོ་།། སྙིང་པོ་འགའ་ཡོད་པས་སོ་ཞེ་ན། དེ་ཉིད་བརྟག་པའི་ཕྱིར་ཐོག་མར་ལུས་ཀྱི་པགས་པའི་རིམ་པ་འདི་རང་གི་བློ་ཡིས་ཐ་དད་དུ་ཕྱེ་ཞིང་། ཤ་ཡང་རུས་པའི་དྲ་བ་ལས་ཤེས་རབ་ཀྱི་མཚོན་གྱིས་གུད་དུ་ཕྱེ་ལ། རུས་པ་རྣམས་ཀྱང་ཚིགས་མཚམས་སོ་སོར་དབྱེ་བར་བྱས་ནས་རྐང་གི་བར་དུ་ལེགས་པར་བལྟ་བར་བྱ་ཞིང་། ལུས་འདི་ལ་ཕྱི་ནང་གང་དུའང་སྙིང་པོ་ངོ་མཚར་དུ་བྱ་བ་ཅི་ཞིག་ཡོད་ཅེས་བདག་ཉིད་ཀྱིས་ནི་སོ་སོར་ཞིབ་ཏུ་བརྟག་པར་གྱིས་ཤིག། དེ་ལྟར་འབད་དེ་ཤེས་རབ་ཀྱིས་བཙལ་ཡང་དེར་ནི་ཁྱོད་ཀྱིས་སྙིང་པོ་མ་མཐོང་བར་གྱུར་ན། ད་དུང་ཅིའི་ཕྱིར་ཆགས་ཤིང་ཞན་པའི་ཚུལ་གྱིས་ཁྱོད་ནི་ལུས་འདི་སྲུང་ཞིང་སྐྱོང་བར་བྱེད་དེ་མི་རིགས་སོ།། ཉེར་མཁོ་འགའ་ཡོད་པས་སོ་ཞེ་ན། ཡིད་ཁྱོད་ཀྱིས་མི་གཙང་བ་རྣམས་བཟར་མི་རུང་ཞིང་ཁྲག་ཀྱང་བཏུང་དུ་མི་རུང་ལ། རྒྱུ་མ་དང་ལྟོ་བ་ནང་ཁྲོལ་ལ་སོགས་པའང་གཞིབ་སྟེ་འཇིབ་ཏུ་མི་རུང་ན། ལུས་ཀྱིས་ཡིད་ཁྱོད་ལ་ཅི་ཞིག་བྱར་རུང་སྟེ་མཁོ་བའི་འོས་མ་ཡིན་ནོ།། དེར་མ་ཟད་ཉིས་སུ་ན་ཝ་དང་བྱ་རྒོད་ལ་སོགས་པ་རྣམས་ཀྱིས་ཁ་ཟས་ཀྱི་དོན་དུ་སྔ་མོ་ནས་འོངས་ཏེ་འདི་བསྲུང་བར་རིགས་ཀྱི། ཡིད་ཁྱོད་ཀྱིས་དེ་ལྟར་མ་ཡིན་ནོ།། མི་འོ་ཅོག་སྟེ་མིར་གྱུར་པ་མཐའ་དག་གི་ལུས་འདི་ནི་གསོན་པོའི་དུས་སུ་དམ་པའི་ཆོས་ཕྱིར་བཀོལ་བར་བྱ་བ་ཙམ་སྙིང་པ་ཉིད་དུ་ཟད་ཀྱི། གཞན་དུ་འདི་ལྟར་ཁྱོད་ཀྱིས་བསྲུངས་ཀྱང་ནི་འཆི་བདག་བརྩེ་བ་མེད་པ་དེ་ཡིས་འཕྲོགས་ཏེ་བྱ་དང་ཁྱིར་བྱིན་པ་ན་དེ་ཡི་ཚེ་ཡིད་ཁྱོད་ཀྱིས་གཅེས་འཛིན་ཅི་ཞིག་བྱར་ཡོད་དེ་ཅིང་ཡང་བྱར་མེད་དོ།། བྲན་གཡོག་རྗེ་བོའི་འཁོར་དུ་བཀོལ་ཞིང་བསྒོ་བའི་ངག་ཉན་དུ་མི་བཏུབ་པ་ལའང་གོས་ལ་སོགས་པ་གླ་ལྟོ་འཚེངས་པར་མི་སྦྱིན་ན། དཔེ་དེ་བཞིན་དུ་ལུས་འདི་ལ་བཟའ་བཏུང་མང་པོ་བསྙོད་པའི་ཚུལ་གྱིས་གསོས་ཀྱང་། མཐར་ཡིད་ཁྱོད་དང་འབྲལ་ནས་གཞན་དུ་འགྲོ་བར་འགྱུར་ན་ཡིད་ཁྱོད་ཀོ་ཅི་སྟེ་ཉེ་བར་འཚོ་བའི་ཡོ་བྱད་ཚོལ་བའི་ཕྱིར་ཤ་ཐང་ཆད་ཆད་དུ་འབད་ཅིང་གསོ་བར་བྱེད་དེ་མི་རིགས་སོ།། འོན་ཀྱང་ལུས་འདི་ལ་དགེ་བའི་ལས་ལ་རེམ་པའི་གླ་རྔན་དུ་ཟས་གོས་ཙམ་བྱིན་ནས་ནི། ད་ནི་བྱང་སེམས་རང་གི་དོན་གཞན་ཕན་དགེ་བའི་ལས་བྱེད་དུ་ཆུག་ཅིག །གཏན་དུ་ཕན་པ་བྱེད་པ་མེད་པར་ལུས་འདི་ལ་ནི་ཟས་གོས་མཐུན་རྐྱེན་ཐམས་ཅད་སྦྱིན་པར་མི་བྱའོ།། ཆུ་བོ་ལ་ཕན་ཚུན་འགྲོ་བ་དང་འོང་བའི་རྟེན་ཙམ་དུ་གྱུར་བའི་དཔེས་ལུས་ལ་གྲུ་ཡི་བློ་ཉེ་བར་བཞག་སྟེ། སེམས་ཅན་རྣམས་ཀྱི་དོན་བསྒྲུབ་པའི་ཕྱིར་ཉེར་འཚོའི་རིམ་གྲོ་བྱས་ནས་ཡིད་ལ་ཇི་ལྟར་འདོད་པ་བཞིན་གྱི་ནི་དགེ་སྦྱོར་ལ་རྟག་ཏུ་བརྩོན་པའི་ལུས་སུ་བསྒྱུར་བར་བྱའོ།། 

གཉིས་པ་ནི། དེ་ལྟར་ཡིད་ཀྱིས་ལུས་ངག་རང་དབང་དུ་ཡོད་པར་གྱིས་ཏེ། རྟག་ཏུ་འཛུམ་པའི་བཞིན་མདངས་གསལ་བ་ཉིད་དུ་གྱིས་ལ་ཁྲོ་གཉེར་བསྡུས་པའི་ངོ་ཟུམ་ཡོངས་སུ་ཐོངས་ཏེ་ལུས་ཀྱི་སྤྱོད་ལམ་མཛེས་ཤིང་ལེགས་པར་གྱིས་ཤིག། མ་འདྲིས་འགྲོ་བའི་མཛའ་བཤེས་སུ་བྱེད་པ་དང་སྨྲ་བ་ཀུན་གཡོ་སྒྱུ་དང་བརྫུན་མེད་པའི་གསོང་པོར་བརྗོད་པས་ངག་གི་ཚུལ་དྲང་པོར་གྱིས་ཤིག། ཁྲི་དང་མལ་སྟན་་ལ་སོགས་པ་སྤོ་འཇོག་གི་ཚེ་ན་བབ་ཅོལ་དུ་སྒྲ་དྲག་པོ་དང་བཅས་པར་མི་དོར་རོ།། སྒོ་ཡང་བཙན་ཐབས་ཀྱིས་དྲག་ཏུ་མི་དབྱེ་སྟེ། མདོར་ན་དུས་རྟག་ཏུ་བཅོམ་སྐྱུངས་ཏེ་གཞན་དགའ་བར་འགྱུར་བའི་སྤྱོད་ལམ་རྣམས་བྱའོ།། དཔེར་ན་ཆུ་སྐྱར་དང་བྱི་ལ་དང་ཆོམ་རྐུན་དག་ཀྱང་རེ་ཞིག་དང་པོར་སྒྲ་མེད་དུ་འཇབ་ཅིང་འགྲོ་བ་དེ་ཡིས་རང་རང་གི་མངོན་པར་འདོད་པའི་དོན་སྒྲུབ་པར་བྱེད་པ་ཡིན་གྱི། བྱང་ཆུབ་སེམས་དཔའི་བརྟུལ་ཞུགས་ཅན་གྱི་ཐུབ་པས་ཀྱང་དུས་རྟག་ཏུ་དེ་བཞིན་ཞི་དུལ་གྱིས་སྤྱད་པར་བྱ་སྟེ། གཞན་དོན་ལ་འཇུག་པ་ན་ཡང་ཐབས་ལ་མཁས་པའི་སྤྱོད་པ་མཛེས་པ་ཞིག་དགོས་པའི་ཕྱིར་རོ།། སྡོམ་བརྩོན་བྱང་སེམས་གཞན་ལ་ཉེས་པ་བྱུང་ཚེ་ཕྱིར་བཅོས་ཀྱི་བསྐུལ་འདེབས་པ་ལ་མཁས་ཞིང་། ཆེད་དུ་མ་བཅོལ་ཡང་ཕན་པར་བྱེད་པའི་སྐྱེས་བུ་དམ་པའི་ངག་ལ་དད་ཅིང་གུས་པས་སྤྱི་བོར་བླང་བར་གྱིས་་ཏེ། རང་རྩིས་ཀྱི་ང་རྒྱལ་མེད་པས་རྟག་ཏུ་ཀུན་གྱི་བཀའ་བཞིན་ཐོད་དུ་ཁུར་བའི་སློབ་མར་འགྱུར་བ་དང་། ལེགས་པར་ཆོས་སྨྲ་བ་ཐམས་ཅད་ལ་ཕྲག་དོག་མེད་པས་དགེ་བར་གསུངས་སོ་ཞེས་ཀྱང་རྗེས་སུ་བརྗོད་པར་བྱའོ།། གཞན་གྱིས་བསོད་ནམས་ཀྱི་ལས་བྱེད་པ་མཐོང་བར་གྱུར་ནས་མངོན་སུམ་དུ་བསྟོད་པས་ལེགས་པར་དགའ་བ་དང་སྤྲོ་བ་བསྐྱེད་ལ། ཁ་གསག་ཏུ་དོགས་པ་བཟློག་པའི་ཕྱིར་ལྐོག་ན་དེའི་ཡོན་ཏན་གྱི་བྱེ་བྲག་ཇི་ལྟར་ཡོད་པ་བརྗོད་པར་བྱ་ཞིང་། འགའ་ཞིག་གིས་དེའི་ཡོན་ཏན་བརྗོད་ན་ཡང་རྗེས་སུ་མཐུན་འགྱུར་དུ་བརྗོད་ཅོང་། རང་གི་ཡོན་ཏན་བརྗོད་པ་ཐོས་ན་དེ་ཉིད་ཡོན་ཏན་གྱི་ཁྱད་པར་ཤེས་པའི་ཡོན་ཏན་ཅན་དུ་འདུག་པར་རིག་པར་བྱའོ།། སྤྱིར་ཡང་དགེ་བའ་ལས་གཞན་གྱིས་རྩོམ་པ་ཐམས་ཅད་ཀྱང་བདག་ནི་རྗེས་སུ་ཡི་རང་བས་དགའ་བར་འགྱུར་བའི་ཕྱིར་བྱུང་བ་ཡིན་ཏེ། དགའ་བ་དེ་ནི་རིན་གྱིས་ཉོ་ནའང་དཀོན་པ་དེ་ལྟ་བས་ན་གཞན་གྱིས་འབད་པ་དུ་མས་བྱས་པའི་ཡོན་ཏན་གྱིས་རང་ཉིད་དགའ་བའི་བདེ་བ་ལ་ལོངས་སྤྱད་པར་བྱ་ཞིང་། དེས་བདག་ལ་ཚེ་འདིར་གོད་པ་ཅུང་ཟད་ཀྱང་ཡོད་ཡེ་མེད་ལ། འཇིག་རྟེན་ཕ་རོལ་ཏུ་ཡང་དེའི་འབྲས་བུ་བདེ་བ་ཆེན་པོ་འཐོབ་ཅིང་། གཞན་གྱི་ཡོན་ཏན་ལ་སྡང་སེམས་ཀྱི་ཉེས་པས་ཚེ་འདིར་ཡང་མི་དགའ་བ་དང་སྡུག་བསྔལ་ཞིང་ཕ་རོལ་ཏུ་འཕོས་པ་ན་ཡང་སྔུག་བསྔལ་ཆེ་བ་འབྱུང་བའི་ཕྱིར་རོ།། འདི་ལྟར་ཐམས་ཅད་ལ་ཤེས་བཞིན་དང་ལྡན་པས་སྨྲ་ན་ཡིད་བག་ཕེབས་ཤིང་སྐབས་སྔ་ཕྱི་འགལ་མེད་དུ་རིམ་པར་འབྲེལ་བ་དང་། དོན་གང་ཡིན་པ་གསལ་པོར་སྟོན་ནུས་པས་ཡིད་དུ་འོང་བ་དང་། ཀུན་སློང་ཆགས་པ་དང་ཞེ་སྡང་སྤངས་པ་ལས་བྱུང་བའི་ཚིག་འཇེབས་པ་དང་སྙན་པའི་ངག་འཇམ་ཞིང་མཉེན་ལ་སྐད་གསངས་ཆེ་ཆུང་དང་བརྗོད་པ་མང་ཉུང་གི་ཚོད་རན་པར་སྨྲ་བར་བྱའོ།། མིག་གི་དབང་པོས་སེམས་ཅན་རྣམས་ལ་བལྟ་ན་ཡང་སྦྱིན་དང་བཟོད་སོགས་ཚོགས་བསགས་ཅི་རིགས་པའི་དགེ་བ་རྣམས་སེམས་ཅན་འདི་དག་ཉིད་ལ་བརྟེན་ནས་འབྱུང་བའི་འབྲས་བུས་བདག་མ་འོངས་པ་ན་སངས་རྒྱས་ཉིད་དུ་འགྱུར་རོ་ཞེས་དྲན་པ་མ་འཁྱོགས་པས་དྲང་ཞིང་བྱམས་པའི་ཚུལ་གྱིས་བལྟའོ།། དུས་རྟག་པར་བསམ་པའི་བྱེ་བྲག་མངོན་ཞན་གྱིས་ཀུན་ནས་བསླང་བའམ། གཉེན་པོའི་ཁྱད་པར་སྟོང་ཉིད་སྙིང་རྗེའི་སྙིང་པོ་ཅན་གྱི་སྟོབས་ཆེན་པོ་ཡིས་ནི་ཀུན་ནས་བསླང་བ་ཉིད་དང་། ཡུལ་གཉན་པོ་སངས་རྒྱས་བྱང་སེམས་སོགས་ཡོན་ཏན་གྱི་ཞིང་དང་ནི། ཕན་འདོགས་པའི་ཞིང་ཕ་མ་ལ་སོགས་པ་དང་། སྲོག་གི་ཉེ་ཞོ་ལ་སྐྲག་པས་སྡུག་བསྔལ་བ་ཅན་རྣམས་ལ་དམིགས་པའི་སྦྱིན་སོགས་དགེ་བ་ཆུང་ངུའང་ཤིན་ཏུ་ཆེན་པོར་འགྱུར་རོ།། དེ་ལྟར་སྟོབས་ཆེན་པོ་དང་ལྡན་པའི་དགེ་བ་ལ་གཞོལ་བའི་ཚུལ་རྣམས་ལ་མཁས་ཤིང་མཆོག་ཏུ་དགའ་བ་དང་ལྡན་པར་བྱས་ནས། བརྩོན་འགྲུས་དྲག་པོས་དགེ་བའི་ལས་རྣམས་བདག་གིས་རྟག་ཏུ་བྱ་ཞིང་། གཏན་དུ་ཐར་བདེའི་རྒྱུར་འགྱུར་བའི་ལས་རྣམས་ཀུན་ལ་སྐུལ་བ་པོ་གཞན་སུ་ལ་ཡང་བལྟོས་པར་བྱ་བ་མ་ཡིན་ནོ།། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་དྲུག་པོ་རྣམས་རིམ་པར་གོང་ནས་གོང་དུ་ཁྱད་ཞུངས་ཤིང་ཕྱི་མ་ཕྱི་མ་མཆོག་ཡིན་པ་ཉིད་སྤྱད་པར་བྱ་ཞིང་སྦྱིན་པ་ལ་སོགས་པ་འོག་མ་ཆུང་ངུའི་ཕྱིར་ནི་ཚུལ་ཁྲིམས་ལ་སོགས་པ་གོང་མ་ཆེན་པོ་རྣམས་མི་གཏོང་ལ། འོན་ཏེ་སྐབས་སུ་བབ་པའི་གཙོ་ཆེར་བྱ་བ་གང་འོས་ནི་གཞན་གྱི་དོན་དུ་ཕན་པ་མཆོག་ཏུ་ཆེ་བ་དེ་ལ་བསམ་མོ།། དེའང་སྦྱིན་པ་རྒྱ་ཆེན་འགྲུབ་ན་ཚུལ་ཁྲིམས་ཀྱི་བསླབ་པ་ཆུང་ངུ་བཏང་སྙོམས་སུ་འཇོག་པ་ལྟ་བུས་མཚོན་ཏེ་འགྲེའོ།། 

གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་ཚུལ་ལའང་གསུམ། གཞན་དོན་ལྷུར་ལེན་པ། ཟང་ཟིང་དང་ཆོས་ཀྱིས་བསྡུ་པ། ཕ་རོལ་གྱི་མ་དད་པ་བསྲུང་བའོ།། དང་པོ་ནི། བཤད་མ་ཐག་པའི་ཚུལ་དེ་ལྟར་དགོས་པ་ཆེ་ཆུང་གི་གནད་གསང་རིག་པར་བྱས་ནས་གཞན་དོན་ལ་རྟག་ཏུ་བརྩོན་པར་ལྡན་པའི་རྒྱུན་སྙིང་རྗེ་ཆེན་པོའི་ངང་ལ་གནས་པར་བྱ་བ་གང་ཞིག །རྫོགས་པའི་སངས་རྒྱས་ཐུགས་རྗེ་ཆེན་པོ་ཚད་མེད་པ་མངའ་བ་འགྲོ་བ་མཐའ་དག་གི་དོན་ལ་རིང་དུ་གཟིགས་པས་བློ་དམན་དམན་རང་དོན་ཡིད་བྱེད་ཅན་ལ་བཀག་པ་རྣམས་ཀྱང་རྒྱལ་སྲས་བྱང་ཆུབ་སེམས་དཔའ་དེ་ལ་གནང་སྟེ། བདག་ཅག་གི་སྟོན་པ་དེད་དཔོན་སྙིང་རྗེ་ཆེན་པོར་གྱུར་པའི་དུས་སུ། བསྐལ་བཟང་འདིའི་རྣམ་འདྲེན་དུ་འགྱུར་ངེས་པའི་ཚོང་ཕྲུག་བྱང་ཆུབ་སེམས་དཔའ་ལྔ་བརྒྱ་སྲོག་བསྐྱབ་ན་དེ་དག་བྱང་ཆུབ་ལས་ཕྱིར་ཞིང་རིང་བར་མི་འགྱུར་བ་དང་། མི་ནག་ཐར་མེད་དུ་འགྲོ་བའི་ལས་ཁེགས་པར་གཟིགས་ཏེ། མི་ནག་མདུང་ཐུང་ཅན་བསད་པས་བསྐལ་བ་འབུམ་དང་། བྲམ་ཟེའི་ཁྱེའུ་སྐར་མ་ཞེས་བྱར་གྱུར་པའི་ཚེ་ཚོང་དཔོན་གྱི་བུ་མོ་འཆི་བ་ལས་བསྐྱབ་ཕྱིར་མི་ཚངས་སྤྱད་པས་བསྐལ་པ་མང་པོའི་འཁོར་བ་ཕྱིར་བསྙིལ་བར་གསུངས་པ་ལྟ་བུའོ།། 

གཉིས་པ་ནི། བསོད་སྙོམས་སོགས་ལས་རྙེད་པའི་བདོག་པ་དེ་ཆ་བཞིར་བྱས་ལ། ལོག་པར་ལྟུང་བ་འཕྲོག་མ་ཡི་དྭགས་ལ་སོགས་པ་དང་། སློང་མོ་བ་དང་ནད་པ་སོགས་མགོན་མེད་ཉམ་ཐག་པ་རྣམས་དང་། ཚངས་སྤྱོད་སོགས་བརྟུལ་ཞུགས་ལ་གནས་པ་རྣམས་ལ་བགོ་བར་བྱ་ཞིང་། ཆ་གཅིག་ནི་མང་ཉུང་་རན་པ་ཙམ་དུ་རང་གིས་བཟའ་བར་བྱ་སྟེ། འདུ་བ་སྙོམས་ཤིང་དགེ་སྦྱོར་འཕེལ་བའི་ཆེད་དུ་ཚོད་ཟིན་པར་གཅེས་སོ།། གཞན་དུ་ལྷག་སྐྱོབ་ཙམ་གྱི་གོས་དང་། རབ་བྱུང་ཡིན་ན་བླ་གོས་དང་། རབ་བྱུང་ཡིན་ན་བླ་གོས་མཐང་གོས་སྣམ་སྦྱར་ཏེ་ཆོས་གོས་གསུམ་པ་མ་གཏོགས་པ་ཡོ་བྱད་ཐམས་ཅད་སྦྱིན་པར་བྱའོ།། དམ་པའི་ཆོས་ཚུལ་བཞིན་དུ་ནི་སྤྱོད་པའི་ལུས་འདི་ཉིད་དགོས་པ་ཕྲན་ཚེགས་ཀྱི་ཆེད་དུ་གནོད་པས་གཟིར་བར་མི་བྱ་ཞིང་། དེ་ལྟར་གནས་སྐབས་ལུས་གཞན་དོན་འབྱུང་བའི་ཆེད་དུ་བཙའ་བར་བྱས་ན་སེམས་ཅན་གྱི་ཕན་བདེ་འདོད་པའི་བསམ་པ་མང་པོ་མྱུར་དུ་རྫོགས་པར་འགྱུར་བས་དོན་ཆེན་པོ་ཡོད་པ་ཡིན་ལ། བདག་གཞན་མཉམ་པའམ་བརྗེ་བར་ནུས་ངེས་པའི་སྙིང་རྗེ་ཆེན་པོའི་བསམ་པ་ཡོངས་སུ་མ་དག་པར་མགོ་དང་ཡན་ལག་སྦྱིན་པ་སོགས་ལུས་འདི་གཏོང་བར་མི་བྱ་སྟེ་སྤྱོད་པ་དུས་ཚོད་དང་འབྲེལ་དགོས་པའི་ཕྱིར་རོ།། འདི་ལྟར་ཅི་ནས་ཀྱང་སེམས་ཅན་གྱི་དོན་དུ་སྐྱེ་བ་འདི་དང་གཞན་དུ་ཡང་དོན་རྒྱ་ཆེན་པོ་རྫོགས་བྱང་སྒྲུབ་པའི་རྒྱུར་ངེས་པ་རྙེད་པ་ལས་ཀུན་སློང་དམན་པ་གཞན་གྱིས་བར་དུ་མི་གཅོད་ན་གཏོང་ངོ་།། བསམ་པ་མ་གུས་པ་རྣམས་ལ་དམ་པའི་ཆོས་མི་བཤད་ཅིང་། སྤྱོད་ལམ་མི་ན་བཞིན་དུ་མགོ་བོ་དཀྲིས་པ་དང་ཞྭ་གྱོན་པ་དང་། ལག་ན་གདུགས་དང་འཁར་བ་དང་མཚོན་ཆ་ཐོགས་པ་དང་གོས་ལ་སོགས་པས་མགོ་བོ་གཡོགས་པ་དག་ལ་ཆོས་བཤད་པར་བྱ་བ་མིན་ནོ།། གདུལ་བྱ་དམན་པ་ལ་ཐེག་པ་ཆེན་པོའི་རིང་ལུགས་ཟབ་པ་དང་རྒྱ་ཆེ་བའི་ཆོས་བློ་དང་མི་འཕྲོད་པའི་ཆོས་སྤང་གི་ལས་བསགས་པའི་རྐྱེན་དུ་འགྱུར་བས་མི་བཤད་ལ། སོ་ཐར་གྱི་སྡོམ་ལྡན་གྱིས་སྐྱེས་པ་མེད་པར་བུད་མེད་ལ་ཆོས་བཤད་པ་མིན་ཏེ་གཞན་གྱིས་སྒྲོ་སྐུར་བྱེད་ཅིང་ལྟུང་བའི་རྒྱུར་འགྱུར་བའི་ཕྱིར་རོ།། དམན་པ་ཉན་ཐོས་དང་། མཆོག་གི་ཆོས་ཐེག་ཆེན་རྣམས་ཀྱང་གདུལ་བྱ་རང་རང་གི་བློ་ཡུལ་དུ་ཟབ་པ་ཡིན་ལ་སངས་རྒྱས་ཀྱི་གསུང་ཉིད་དུ་མཚུངས་པར་བལྟས་ནས་གུས་པས་ཀུན་ཏུ་སྤྱད་པར་བྱ་སྟེ། མདོ་ལས། འཇམ་དཔལ་གང་ལ་ལས་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས། ལ་ལ་ནི་ངན་པར་འདུ་ཤེས་ན་དམ་པའི་ཆོས་སྤོང་བའོ་གསུངས་སོ།། རྒྱ་ཆེན་ཐེག་པ་ཆེན་པོའི་ཆོས་ཀྱི་སྣོད་དུ་གྱུར་བ་རྣམས་དམན་པའི་ཆོས་ལ་སྦྱར་བར་མི་བྱ་ཞིང་། བྱང་ཆུབ་སེམས་དཔའི་བསླབ་སྡོམ་གྱི་སྤྱོད་པ་རྣམས་ཡོངས་སུ་འདོར་བར་མི་བྱ་སྟེ། མདོ་དང་གཟུངས་སྔགས་ཅུང་ཟད་བཀླགས་པ་ཙམ་གྱིས་ཉེས་པ་ལས་གྲོལ་བར་འགྱུར་རོ་ཞེས་སྨྲ་བ་ཉིད་ཀྱིས་འདྲིད་ཅིང་བསླུ་བར་ཡང་མི་བྱའོ།། 

གསུམ་པ་ནི། སྤྱོད་ལམ་དག་པར་བྱ་བ་གང་ཞིག སོ་བྲུད་པའི་ཤིང་ལྗན་ལྗིན་ཅན་དང་ནི་མཆིལ་མ་དང་ལུད་པ་དག་དོར་བ་ན་ནི་ས་ལ་སོགས་པས་དགབ་པར་བྱ་ཞིང་། གཤང་གཅི་ལ་སོགས་པའང་རང་གཞན་གྱིས་ལོངས་སྤྱོད་པའི་ཆུ་གཙང་མ་དང་ཐང་བདེ་བར་སྡོད་པའི་གནས་སུ་གྱུར་པ་ལ་དོར་བ་ནི་གཞན་དག་སྐྱུགས་བྲོ་ཞིང་གནོད་ལ་སྨད་པའི་གནས་ཡིན་ནོ།། ཟས་ཟ་བའི་ཚེ་ཁམ་ཆེན་པོས་ཁ་བཀང་བ་དང་། ཙུག་ཙུག་སོགས་སྒྲ་དང་བཅས་པ་དང་ཁ་གདངས་ནས་ནི་བཟའ་བར་མི་བྱའོ།། སྡོད་པ་ན་ཡང་བག་མེད་པའི་རྣམ་འགྱུར་གྱིས་རྐང་པ་བརྐྱངས་ཏེ་མི་འདུག་ཅིང་། ལག་པ་གཉིས་ཀ་དུས་མཉམ་པར་མི་མཉེའོ།། རྟ་དང་གླང་པོ་ཤིང་རྟ་ལ་སོགས་བཞོན་པ་དང་མལ་སྟན་གཅིག་གམ་གནས་དབེན་པ་དག་ཏུ་བུད་མེད་གཞན་དང་ཡང་ལྷན་ཅིག་འདུག་པར་མི་བྱ་སྟེ། མདོར་ན་འཇིག་རྟེན་པ་རྣམས་ཀྱིས་འཕྱ་ཞིང་མ་དད་པར་གྱུར་བ་ཀུན་རང་གིས་མཐོང་བ་དང་མཁས་པ་གཞན་ལ་ཡང་དྲིས་ཏེ་སྤང་བ་བྱའོ།། རྒྱང་ཐག་རིང་པོར་ལམ་ལ་སོགས་འདྲི་བ་པོ་བྱུང་ན་ལག་པ་གཡོན་ནམ་མཛུབ་མོ་གཅིག་རྐྱང་གི་སོར་མོས་བརྡ་ནི་མི་བྱ་སྟེ། གུས་པ་དང་བཅས་པའི་རྣམ་འགྱུར་དང་ལྡན་པས་གཡས་པ་ཡི་ལག་པ་དག་ནི་སོར་མོ་ཀུན་གཤིབ་སྟེ་ཐལ་མོ་གྱེན་དུ་བཀན་པའི་ཚུལ་གྱིས་ཀྱང་ལམ་ཡང་དེ་ལྟར་བསྟན་པར་བྱའོ།། ཐག་ཉེ་བར་བརྡ་སྤྲོད་ན་ལག་ཤས་ཆེར་དྲག་དུ་བསྐྱོད་པར་བྱ་བ་མིན་ཏེ། ཅུང་ཟད་བསྐྱོད་ལ་སྒྲ་བསྐྲགས་པ་སེ་གོལ་ལ་སོགས་པ་བརྡ་རྣམས་དལ་བུས་བྱ་སྟེ། གཞན་དུ་ན་སྤྱོད་ལམ་མ་བསྡམས་པར་འགྱུར་བའི་ཕྱིར་རོ།། མཚན་མོར་ཉལ་བའི་དུས་སུ་འགྲོ་བའི་མགོན་པོ་རྫོགས་པའི་སངས་རྒྱས་མྱ་ངན་ལས་འདས་པའི་ཚུལ་སྟོན་པའ་ཚེ་སེང་གེའི་ཉལ་སྟབས་ཀྱིས་གཟིམས་པ་ལྟར། ཤར་ལ་སོགས་པ་འདོད་པའི་ཕྱོགས་སུ་མགོ་བསྟན་ནས་གཞོག་གཡས་འོག་ཏུ་ཕབ་པའི་རྐང་པ་བརྩེགས། ལག་གཡས་འགྲམ་པའི་འོག་དང་གཡོན་རྐང་པའི་སྟེང་དུ་བརྐྱང་། ལུས་ཆོས་གོས་ཀྱིས་གཡོགས་ནས་ཉལ་བར་བྱ་སྟེ། ཤེས་བཞིན་དང་ལྡན་པས་མྱུར་དུ་ལྡང་བར་བྱའོ་སྙམ་དུ་སེམས་པ་ལ་ཐོག་མ་ཉིད་དུ་ངེས་པར་སྦྱར་བར་བྱའོ།། 

བཞི་པ་སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པ་ལའང་གཉིས། སྒྲུབ་པ་ཕུན་སུམ་ཚོགས་པའི་ཡན་་ལག་དངོས་དང་། ངོ་བོ་ངོས་བཟུང་ནས་ལེའུའི་དོན་བསྡུ་བའོ།། དང་པོ་ནི། བྱང་ཆུང་སེམས་དཔའི་སྤྱོད་པ་ཕར་ཕྱིན་བསྡུ་དངོས་སོགས་སྒོ་དུ་མ་དག་གྲངས་དང་ཚད་མེད་པར་ནི་གསུར་རབ་མང་པོར་གསུངས་པ་ལས་མདོར་བསྡུ་ན་རང་གི་སེམས་སྦྱོང་བ་ཡི་སྤྱོད་པ་ནི་གཙོ་ཆེ་ཤོས་ཡིན་པས། སྔར་བཤད་པ་བཞིན་ངེས་པར་བྱང་ཆུབ་སྙིང་པོ་དེ་སྲིད་བར་དུ་སྤྱད་པར་བྱའོ།། ཉིན་ལན་གསུམ་དང་མཚན་མོ་ལན་གསུམ་དུ་སྡིག་པ་བཤགས་པ་དང་བསོད་ནམས་ལ་རྗེས་སུ་ཡི་རང་བ་དང་དགེ་བ་བྱང་ཆུབ་ལ་བསྔོ་བ་སྟེ་ཕུང་པོ་གསུམ་པའི་མདོ་གདོན་པར་བྱ་ཞིང་། རྒྱལ་བ་སྲས་བཅས་ཀུན་ལ་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་བསྒོམ་པ་ལ་བརྟེན་ནས་རྩ་བའི་ལྟུང་བ་ལས་གཞན་པའི་ལྷག་མ་གང་བྱུང་བ་རྣམས་དེས་ཞི་བར་བྱའོ།། ཆེད་དུ་བྱ་བ་རང་ངམ་གཞན་གྱི་དབང་ཡང་རུང་སྟེ་ལས་དང་པོ་པའི་ས་ནས་ས་བཅུ་ཐོབ་པ་ལ་སོགས་པའི་གནས་སྐབས་གང་དང་གང་དུ་སྒོ་གསུམ་གྱི་བྱ་བ་ཅི་སྤྱོད་ཀྱང་། བྱང་ཆུབ་སེམས་དཔས་བསླབ་པར་གསུངས་པ་གང་ཡིན་པའ་གནས་སྐབས་དེ་དང་དེ་དག་ལ་འབད་དེ་བསླབ་བོ།། རྒྱལ་སྲས་རྣམས་ཀྱིས་མི་བསླབ་པའི་ཤེས་བྱ་དེ་ནི་གང་ཡང་ཡོད་པ་མིན་ཏེ། མདོ་སྡེ་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན།། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ།། དེས་ན་གཞན་དག་ཚར་གཅོད་རྗེས་སུ་བཟུང་ཕྱིར་དང་།། བདག་ཉིད་ཀུན་ཤེས་བྱ་ཕྱིར་ད་ེལ་དེ་བརྩོན་བྱ།། ཞེས་གསུངས་པ་ལྟར་རོ།། དེ་ལྟར་ཤེས་བྱ་མཐའ་ཡས་པ་ལ་བློ་བྱང་བར་གནས་པའི་མཁས་པ་ལ་ནི་བསོད་ནམས་སུ་མི་འགྱུར་བ་གང་ཡང་མེད་དོ།། རང་ཉིད་ཀྱིས་དངོས་སམ་ཡང་ན་བརྒྱུད་ནས་གཞན་ལ་བྱེད་དུ་བཅུག་པས་ཀྱང་རུང་སྟེ། སྦྱིན་སོགས་སེམས་ཅན་ཐམས་ཅད་ལ་ཕན་བདེ་འབྱུང་བའི་དོན་ལས་གཞན་མི་སྤྱད་ཅིང་། སེམས་ཅན་ཁོ་ནའི་དོན་གྱི་ཕྱིར་ཆེད་དུ་བྱས་པ་ཐམས་ཅད་བྱང་ཆུབ་ཆེན་པོ་རྣམ་མཁྱེན་ཐོབ་པའི་ཕྱིར་ཡོངས་སུ་བསྔོའོ།། དུས་རྟག་པར་དགེ་བའི་བཤེས་གཉེན་ནི་ཐེག་པ་ཆེན་པོ་ཟབ་ཅིང་རྒྱ་ཆེ་བའི་དོན་སྟོན་པ་ལ་མཁས་པ་དང་། བྱང་ཆུབ་སེམས་དཔའི་བརྟུལ་ཞུགས་མཆོག་ཚུལ་ཁྲིམས་གསུམ་གྱི་བདག་ཉིད་ཅན་དེ་སྲོག་གི་ཕྱིར་ཡང་ཡོངས་སུ་གཟུང་ཞིང་མི་གཏོང་ངོ་།། ཁྱེའུ་དཔལ་འབྱུང་བ་ཡི་རྣམ་ཐར་ལས་བླ་མ་སྟེན་པའི་ཚུལ་གསུངས་པ་ལྟར་བསླབ་པར་བྱ་སྟེ། ཕལ་པོ་ཆེའི་སྡོང་པོ་བཀོད་པའི་ལེའུ་ལས། རིགས་ཀྱི་བུ་ཁྱོད་ཀྱིས་དགེ་བ་རྒྱ་ཆེན་པོ་བསྒྲུབ་པའི་ཕྱིར་དགེ་བའི་བཤེས་གཉེན་བཙལ་བར་མི་སྐྱོ་བར་བྱའོ་ཞེས་སོགས་རྒྱ་ཆེར་གསུངས་པ་ལྟར་རོ།། གཞུང་ལུགས་རྣམ་དག་འདི་དང་རྫོགས་པའི་སངས་རྒྱས་ཀྱིས་བཀའ་བསྩལ་བའི་བསླབ་བྱ་གཞན་ཡང་མདོ་སྡེ་རྣམས་བཀླགས་ནས་ཤེས་པར་བྱ་སྟེ། མདོ་སྡེ་རྣམས་ལས་བྱང་ཆུབ་སེམས་དཔའི་བསླབ་པ་རྣམས་མཐའ་ཡས་པ་གསལ་བར་བསྟན་སྣང་བའི་ཕྱིར་རོ།། དེ་བས་ནས་མདོ་སྡེ་རྒྱ་ཆེན་པོ་རྣམས་རིམ་གྱིས་བཀླག་པར་བྱ་ཞིང་། ཁྱད་པར་དུ་ནམ་མཁའི་སྙིང་པོའི་མདོ་སྡེ་ནི་ཐོག་མ་ཉིད་དུ་བལྟ་བར་བྱའོ།། རྒྱུ་མཚན་གང་གི་ཕྱིར་ན་ཐེག་ཆེན་བྱང་ཆུབ་སེམས་དཔས་རྟག་ཏུ་སྤྱད་པར་བྱ་བ་རྣམས་དང་། རྩ་ལྟུང་བཅོ་བརྒྱད་ཀྱི་རྣམ་གཞག་དང་། ལྟུང་བ་ཕྱིར་བཅོས་པའི་ཚུལ་རྣམས་ནི་གཞུང་ལུགས་ད་ེལས་རྒྱ་ཆེར་ཡང་དག་པར་རབ་ཏུ་སྟོན་པས་སོ།། སློབ་དཔོན་ཞི་བ་ལྷ་བདག་ཉིད་ཀྱིས་བྱས་པའི་བསླབ་པ་ཀུན་ལས་བཏུས་པ་ཡང་རྩ་ལྟུང་ནས་ཕྲ་ཞིབ་ཉེས་བྱས་ཡན་ངེས་པར་བྱ་བའི་ཕྱིར་ཡང་དང་ཡང་དུ་བལྟ་ཞིང་། དེ་ཙམ་བལྟ་་བར་མི་ནུས་ན། ཡང་ན་རེ་ཞིག་མདོར་བསྡུས་པའི་མདོ་རྣམས་ཀུན་ལས་བཏུས་པ་ལ་བལྟ་བར་བྱའོ།། དེ་བཞིན་དུ་འཕགས་པ་ཀླུ་སྒྲུབ་ཀྱིས་མཛད་པའི་བསླབ་བཏུས་དང་མདོ་བཏུས་གཉིས་པོའང་འབད་པས་བལྟ་བར་བྱ་སྟེ། དེ་དག་ལས་ཀྱང་བསླབ་བྱ་རྣམས་གསལ་བར་སྟོན་པའི་ཕྱིར་རོ།། མདོ་དང་བསྟན་བཅོས་དེ་དག་གང་ལས་བྱང་ཆུབ་སེམས་དཔའི་སྤྱོད་པ་གང་ཞིག་ནི་མ་བཀག་པ་ད་ེཉིད་སྤྱད་པར་བྱ་བ་སྟེ། འཇིག་རྟེན་པ་རྣམས་ཀྱི་སེམས་ནི་བསྲུང་ཞིང་མགུ་བར་བྱ་བའི་ཕྱིར་དུ་ཕན་བདེའི་འབད་པ་རྣམས་གནང་ཞིང་བསླབ་པར་བྱ་བ་ཉིད་དུ་མཐོང་ནས་ཡང་དག་སྤྱད་དོ།། 

གཉིས་པ་ནི། བླང་དོར་ཚུལ་བཞིན་ཤེས་པའི་བློས་རང་གི་ལུས་དང་ངག་དང་སེམས་ཀྱི་གནས་སྐབས་ཐམས་ཅད་ལ་དཔྱད་བཟོད་པ་གང་ཞིག། དགེ་བའམ་མི་དགེ་བའམ་ལུང་མ་བསྟན་པའི་རང་བཞིན་གང་ཡིན་ཅེས་ཡང་དང་ཡང་དུ་བརྟག་པར་བྱ་བ་འདི་ཉིད་ཁོ་ན་མདོར་བསྡུས་ན་ནི་ཤེས་བཞིན་བསྲུང་བའི་མཚན་ཉིད་དོ། ཡིད་སྔོན་དུ་འགྲོ་བས་ལུས་ཀྱིས་བསླབ་བྱ་འདི་དག་ལེགས་པར་སྤྱད་པར་བྱ་ཡི། གཞུང་གི་ཚིག་ཙམ་ངག་ཏུ་བརྗོད་པས་དགོས་པ་ཅི་ཞིག་འགྲུབ་སྟེ་མི་འགྲུབ་ལ། དཔེར་ན།  སྨན་དཔྱད་ཐོག་ཏུ་མ་འབྱོར་བར་གསོ་རིག་གི་རྒྱུད་དང་བསྟན་བཅོས་བཀླགས་པ་ཙམ་གྱིས་ནི་ནད་པ་དག་ལ་ཕན་པར་འགྱུར་རམ་སྟེ་མི་འགྱུར་བར་དེ་ལྟར་ཤེས་པར་བྱའོ། 

གཉིས་པ་ལེའུ་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས།  ཤེས་བཞིན་བསྲུང་བ་ཞེས་བྱ་བ་སྟེ་ལེའུ་ལྔ་པའོ།།

གསུམ་པ་བཟོད་པའི་ལེའུ་ལའང་གཉིས། གཞུང་དང་། མཚན་ནོ།། དང་པོ་ལའང་གསུམ། ཁོང་ཁྲོ་སློང་བ། བཟོད་པ་བསྒོམ་ཚུལ། སེམས་ཅན་ལ་གུས་པར་བྱ་བའོ།། དང་པོ་ནི། ཆགས་གནས་འཇིག་སྟོང་རྣམས་སུ་བར་བསྐལ་ཉི་ཤུ་རེར་ཕྱེ་བའི་བར་བསྐལ་བརྒྱད་ཅུ་ལ་བསྐལ་ཆེན་གཅིག་ཡིན་ཏེ། དེ་འདྲ་བའི་བསྐལ་པ་སྟོང་དུ་བསགས་པ་ཡི་སྦྱིན་པ་དང་བདེ་བར་གཤེགས་པ་མཆོད་པ་དང་། དེ་ལ་སོགས་པའི་ཁོངས་ནས་དགེ་བའི་ཕྱོགས་སུ་གཏོགས་སོ་ཅོག་གི་ལེགས་སྤྱད་ཀྱི་བསོད་ནམས་གང་ཡིན་པ་དེ་ཀུན་ཀྱང་། ཡུལ་ཁྱད་པར་ཅན་ལ་ཁོང་ཁྲོ་དྲག་པོ་གཉེན་པོས་མ་ཟིན་པ་གཅིག་གིས་འཇོམས་པར་བྱེད་དེ། འཇམ་དཔལ་རྣམ་པར་རོལ་བའི་མདོ་ལས། འཇམ་དཔལ་ཁོང་ཁྲོ་བ་ཞེས་བྱ་བ་བྱ་བས་ནི་བསྐལ་པ་བརྒྱ་སྟོང་དུ་བསགས་པའི་བསོད་ནམས་ཀྱང་འཛོམས་པར་བྱེད་ཅིང་འབྲས་བུ་མེད་པར་བྱེད་དོ་ཞེས་གསུངས་པ་ལྟར་རོ།། འདིར་གཞོམ་བྱ་བསོད་ནམས་ཆ་མཐུན་གྱི་དགེ་བ། འཇོམས་བྱེད་ཁོང་ཁྲོ་སྟོབས་ལྡན། འཇོམས་ཚུལ་རྩ་བ་ནས་མ་ཡིན་པར་རེ་ཞིག་བསོད་ནམས་བསགས་པའི་འབྲས་བུ་ཕྱིར་བསྲིངས་པའམ། དགེ་རྩའི་ཁྱད་པར་གྱིས་མ་ངེས་པར་བཞེད་པ་དང་། མྱོང་བ་རྒྱུ་མཐུན་གྱི་དགེ་འབྲས་འཇོམས་པར་ནུས་ཀྱི། བྱེད་པ་རྒྱུ་མཐུན་ནི་མ་ཡིན་པར་བཞེད་པ་སོགས་ཁྱད་པར་མང་པོ་བོད་འདིར་སྨྲའོ།། དེ་ལྟར་ན་བྱང་ཆུབ་སེམས་དཔའ་ལ་སྤང་བྱ་ཞེ་སྡང་ལྟ་བུའི་སྡིག་པ་ཆེན་པོ་གཞན་མེད་ཅིང་། དེའི་གཉེན་པོ་བཟོད་པ་ལྟ་བུའི་དཀའ་ཐུབ་དམ་པ་གཞན་མེད་པ་དེ་ལྟ་བས་ན་བཟོད་པ་ལ་ནན་ཏན་དུ་འཇུག་པ་ལྷུར་ལེན་པའི་ཐབས་སྣ་ཚོགས་པའི་ཚུལ་གྱིས་བསྒོམ་པར་བྱའོ།། ཞེ་སྡང་ནི་ལུས་སེམས་ལ་རབ་ཏུ་གདུང་བའི་ཟུག་རྔུའི་མཚན་ཉིད་ཅན་ཡིན་ཏེ། དེ་ལྟ་བུའི་སེམས་དེ་རྒྱུན་དུ་འཆང་ན་ཡིད་ནི་ཞི་ཞིང་དུལ་བ་ཉམས་སུ་མི་མྱོང་ལ། ཡིད་དགའ་བ་དང་ལུས་བདེ་བའང་མི་འཐོབ་ལ། མཚན་མོར་གཉིད་མི་འོང་ཞིང་སེམས་བརྟན་པ་མེད་པར་འགྱུར་རོ།། བྲན་གཡོག་ལ་སོགས་པ་གང་དག་ནོར་མང་པོ་རྙེད་པ་དང་གཞན་གྱིས་བཀུར་སྟི་ཆེན་པོ་བྱེད་པར་འགྱུར་བ་ཡིས་ནི་དྲིན་སྔར་ཡང་བྱིན་ཅིང་། ད་དུང་ཡང་དེ་ལ་རྒྱུན་དུ་བསྟེན་དགོས་པར་གྱུར་པ་དེ་དག་ཀྱང་ནི་ཁོང་ཁྲོ་དྲག་པོས་རྟག་ཏུ་སྔང་བ་དང་ལྡན་པའི་རྗེ་དཔོན་དེ་ལ་ཡང་ཡང་མ་བཟོད་པས་གསོད་པར་རྒོལ་བ་ཡིན་ན་གཞན་ལ་ལྟ་ཅི་སྨོས། ཞེ་སྡང་དྲག་པོས་ཀུན་ནས་སློང་བ་དེ་ཡིས་ཚིག་རྩུབ་ནམ་དུ་ཡང་སྨྲ་བས་མཛའ་བཤེས་རྣམས་སྐྱོང་ཞིང་བྱེད་བར་འགྱུར་ལ། བྲན་འཁོར་སོགས་ལ་ནོར་མང་པོ་སྦྱིན་པས་བསྡུས་ཀྱང་དེ་ལ་བསྟེན་པར་མི་བྱེད་པས་གྲོགས་བཟང་པོ་དང་འགྲོགས་པའི་གོ་སྐབས་མི་རྙེད་ཅིང་། མདོར་ན་ཁྲོ་བས་རང་གཞན་བདེ་བར་གནས་པ་དེ་ནི་འགའ་ཡང་ཡོད་པ་མ་ཡིན་ནོ།། ཁྲོ་བའི་དགྲ་ཡིས་ལུས་སེམས་ལ་གདུང་བ་དེ་ལ་སོགས་པ་འདི་དང་ཕྱི་མའི་སྡུག་བསྔལ་མི་བཟད་པ་དག་ནི་བསྐྱེད་པར་འགྱུར་བས་ན། གང་ཞིག་བློ་ལེགས་པར་བསྒྲིམས་ཏེ་ཁོང་ནས་ཁྲོ་བ་འཇོམས་པའི་སྐྱེས་བུ་དེ་ལ་ནི་ཚེ་འདི་དང་ཕྱི་མ་གཞན་དུ་འཕྲལ་ཡུན་གྱི་བདེ་བ་ཆེན་པོ་འཐོབ་པར་འགྱུར་རོ།། རྒྱུ་གང་ལས་བྱུང་ན་བདག་གི་ཕྱོགས་ལ་མི་འདོད་པ་བྱུས་པ་དང་འདོད་པ་མི་འགྲུབ་པ་ཡི་གེགས་བྱས་པ་ལས་བྱུང་བར་གྱུར་པ་ཡིད་མི་བདེ་བའི་རྣམ་རྟོག་ཟས་དང་འདྲ་བ་ཞིག་རྙེད་ནས་ཞེ་སྡང་གི་ལུས་ཉམས་རབ་ཏུ་བརྟས་པར་གྱུར་ཏེ་བདག་ཉིད་འཇོམས་སོ།། དེ་ལྟ་བས་ན་བདག་གི་དགྲ་བོ་ཞེ་སྡང་དེའི་ཟས་ནི་ཡིད་མི་བདེ་བའི་རྣམ་རྟོག་ཡིན་པས་དེ་ཉིད་རྣམ་པར་གཞོམ་པར་བྱ་སྟེ། འདི་ལྟར་བདག་ལ་རྒྱུན་དུ་དགེ་བ་འཇོམས་པ་ལ་སོགས་པ་གནོད་པའི་ལས་ལ་རེམ་པ་མ་གཏོགས། ཞེ་སྡང་གི་དགྲ་བོ་འདི་ལ་ནི་ལས་གཞན་ཅུང་ཟད་ཀྱང་མེད་པའི་ཕྱིར་རོ།། དེང་ནས་བཟུང་རང་ལ་གནོད་པའི་བྱེ་བྲག་མང་པོ་ཅི་ལ་བབ་ཀྱང་བདག་གིས་ནི་དགའ་བའི་ཡིད་ནི་ནམ་ཡང་དཀྱུགས་པར་མི་བྱ་སྟེ། མི་དགའ་བ་བྱས་ཀྱང་འདོད་པའི་དོན་མི་འགྲུབ་ཅིང་། ཡིད་མི་བདེ་བའི་ཁོང་ཁྲོས་དགེ་བ་མང་པོ་དག་ནི་ཉམས་པར་འགྱུར་རོ།། གལ་ཏེ་གནོད་པས་སྡུག་བསྔལ་བ་ཕྱིར་བཅོས་སུ་ཡོད་ན་ནི་དེ་ལ་མི་དགའ་ཅི་ཞིག་ཡོད་དེ་བཅོས་ཆོག་པའི་ཕྱིར་རོ།། འོན་ཏེ་བཅོས་སུ་མེད་ན་ནི་དེ་ལ་མི་དགའ་བྱས་པས་ཅི་ཞིག་ཕན་ཏེ་ཐབས་མེད་པའི་ཕྱིར་རོ།། རྒྱུ་མཚན་དེ་དག་ཚུལ་བཞིན་ངེས་བས་ཁོང་ཁྲོ་སྦར་བར་བྱའོ།། 

གཉིས་པ་ལའང་བཟོད་ཡུལ་ངོས་བཟུང་བ། དེ་ལ་བཟོད་པ་བསྒོམ་པ་དངོས་གཉིས་ལས། དང་པོ་ནི། བདག་གམ་བདག་གི་མཛའ་བཤེས་རྣམས་ལ་ལུས་སེམས་སྡུག་བསྔལ་བ་དང་། ཁྱད་དུ་གསོད་པའི་བརྙས་པ་དང་། སུན་དབྱུང་བའི་ཚིག་རྩུབ་དྲག་པོ་དང་། གཏན་ངན་བསྙད་པའི་མི་སྙན་པ་ཞེས་བྱ་བ་རྣམས་མི་འདོད་དེ། དེ་རྣམས་བྱས་པ་དང་། བདེ་བ་བཀུར་སྟི་བསྟོད་པ་སྙན་གྲགས་རྣམས་འབྱུང་བར་འདོད་པ་ལ་གེགས་བྱམས་པ་དང་། དགྲ་ལ་དེ་ལས་བཟློག་པས་སྡུག་བསྔལ་དང་བརྙས་སོགས་འབྱུང་བར་འདོད་པ་ལ་གེགས་དང་མི་འབྱུང་བའི་གྲོགས་སུ་བྱས་པ་རྣམས་ལས་ཁྲོ་བ་འབྱུང་བས་སོ།། 

གཉིས་པ་ལའང་གཉིས། མི་འདོད་པ་བྱེད་པ་ལ་བཟོད་པ་བསྒོམ་པ། འདོད་པའི་གེགས་བྱེད་པ་ལ་བཟོད་པ་བསྒོམ་པའོ།། དང་པོ་ལའང་བཞི། བདག་ལ་སྡུག་བསྔལ་བྱེད་པ་ལ་བཟོད་པ། བདག་ལ་བརྙས་སོགས་བྱེད་པ་ལ་བཟོད་པ། བདག་གི་བཤེས་ལ་མི་འདོད་པར་བྱེད་པ་ལ་བཟོད་པ། བདག་གི་དགྲ་ལ་ལེགས་པར་བྱེད་པ་ལ་བཟོད་པ་བསྒོམ་པའོ།། དང་པོ་ལའང་གསུམ། སྡུག་བསྔལ་དང་ལེན་གྱི་བཟོད་པ། ཆོས་ལ་ངེས་སེམས་ཀྱི་བཟོད་པ། གནོད་བྱེད་ལ་ཇི་མི་སྙམ་པའི་བཟོད་པ་བསྒོམ་པའོ།། དང་པོ་ནི། འཁོར་བ་ན་བདེ་བ་འགྲུབ་པའི་རྒྱུ་ནི་འབད་པས་བསྒྲུབས་ཀྱང་རེས་འགའ་ཙམ་དུ་འབྱུང་བས་ངེས་པར་དཀོན་ལ། སྡུག་བསྔལ་འགྲུབ་པའི་རྒྱུ་ནི་ཤིན་ཏུ་མང་པོ་འབད་པ་མེད་པར་འབྱུང་བ་ཡིན་པ་དང་། སྡུག་བསྔལ་ཉམས་སུ་མྱོང་བ་ཞིག་མེད་པར་འཁོར་བ་ལས་ཐར་བར་འདོད་པའི་ངེས་འབྱུང་གི་བློ་མེད་པའི་ཕྱིར། དེ་བས་ན་སེམས་ཁྱོད་ཀྱིས་རྒྱུ་འབྲས་ལ་ཡིད་ཆེས་པས་སྡུག་བསྔལ་དང་དུ་ལེན་པ་ལ་བརྟན་པར་མནོས་ཤིག། ཕྱི་རོལ་པའི་ལྷ་དབང་ཕྱུག་ཆེན་པོའི་ཚངས་སྤྱོད་ཀྱི་དཀའ་ཐུབ་བཟློག་པའི་ལྷ་མོ་ཨུ་མ་ལ་དད་པ་རྣམས་སྨྱུང་བར་གནས་ཤིང་ལུས་སྦྱིན་སྲེག་ལ་འབུལ་བ་དང་། ཡུལ་ཀ་རྞ་ཊ་པ་རྣམས་ཚངས་པ་ཐོབ་པར་འདོད་པས་ཉི་ཟླ་གཟས་ཟིན་པ་ན་རང་གི་མགོ་གཅོད་པ་དང་། གཞན་ཡང་མེ་ལྔ་བསྟེན་ཅིང་བསྲེག་པ་དང་རྩེ་གསུམ་ལ་མཆོངས་ཏེ་ལུས་གཅོད་པ་སོགས་ཀྱི་ཚོར་བ་དྲག་པོ་ནི་སྡུག་བསྔལ་དོན་མེད་དུ་མྱོང་བ་ཡིན་གྱི། དེ་ལྟ་བུའི་འབྲས་བུ་མེད་པ་ལ་ཡང་བཟོད་པར་བྱེད་ན། རང་གཞན་ཐམས་ཅད་ཐར་པའི་མཐར་ཐུག་རྫོགས་བྱང་ཐོབ་པ་ཡི་དོན་དུ་ཐེག་ཆེན་གྱི་དཀའ་སྤྱད་ལ་བདག་ཀོ་ཅི་ཕྱིར་སྔར་ཏེ་སྤྲོ་བ་ལས་འོས་གཞན་མེད་དོ།། དེས་ན་དང་པོ་ཆུང་ངུ་ནས་རིམ་པར་གོམས་ན་ཆེན་པོའི་དུས་སུ་སླ་བར་མི་འགྱུར་བའི་དངོས་པོ་དེ་ནི་གང་ཡང་ཡོད་པ་མ་ཡིན་ཏེ། སྒྱུ་རྩལ་ལ་སོགས་རིམ་གྱིས་སྦྱངས་ནས་བྱང་བའི་དུས་སུ་དཀའ་ཚེགས་ཀྱི་སྡུག་བསྔལ་མེད་པ་བཞིན་ནོ།། དེ་བས་ན་གནོད་པ་ཆུང་ངུ་ནས་གོམས་པས་གནོད་པ་ཆེན་པོ་ལ་བཟོད་པར་འགྱུར་བའི་བར་དུ་བསླབ་པར་བྱོས་ཤིག། དཔྱད་ན་འདི་ལྟར་སྦྲུལ་དང་ཤ་སྦྲང་གིས་རྨུགས་པ་དག་དང་ནི་བཀྲེས་པ་དང་སྐོམ་པ་དང་ངལ་དུབ་ལ་སོགས་པའི་ཚོར་བ་དང་། གཡན་པ་དང་ཤུ་བ་ལ་སོགས་བཅས་པ་ཡི་དོན་མེད་པའི་སྡུག་བསྔལ་རྣམས་ཀྱང་ཐོག་ཏུ་བྱུང་ཚེ་བཟོད་པར་བྱ་དགོས་པ་ཅིས་མ་མཐོང་སྟེ་མཐོང་ན། དོན་ཆེན་པོ་བྱང་ཆུབ་ཀྱི་ལམ་དུ་སྤྱོད་པའི་སྐབས་སུ་ཚ་གྲང་དང་རླུང་ལ་སོགས་པ་དང་། ནད་དང་གཞན་གྱིས་འཆིངས་པ་དང་བརྡེག་གཅོད་སོགས་ལ་བདག་གིས་བཟེ་རེ་སྟེ་བཟོད་བསྲན་ཆུང་བར་མི་བྱ་སྟེ། དེ་ལྟར་བྱས་ན་སྡུག་བསྔལ་གྱིས་གནོད་པ་ཆེས་ཆེར་འཕེལ་བར་འགྱུར་བའི་ཕྱིར་རོ།། དཔེར་ན་སྐྱེས་བུ་དཔའ་བོ་ལ་ལ་གཡུལ་ངོར་མཚོན་གྱིས་རྨས་པའི་སར་བདག་གི་ཁྲག་མཐོང་ན་དཔའ་ཞིང་བརྟན་པ་རྟུལ་ཕོད་ལྷག་པར་ཡང་སྐྱེ་བར་འགྱུར་བ་ཡོད་ཅིང་། སྡར་མ་ལ་ལ་གཞན་གྱི་ཁྲག་ཅུང་ཟད་མཐོང་བ་ཙམ་ན་འབོག་ཅིང་བརྒྱལ་བར་འགྱུར་བའང་ཡོད་དེ། དེ་་དག་ནི་རིམ་པ་ལྟར་སེམས་ཀྱི་ངང་རྒྱུད་དཔལ་ཞིང་བརྟན་པ་ལ་གོམས་པ་དང་། སྡར་མའི་ཚུལ་ལ་ཡུན་དུ་གོམས་པ་ལས་གྱུར་པ་ཡིན་ནོ།། དེ་བས་ན་གཞན་གྱིས་གནོད་པ་ཅི་བྱུང་བ་ཐམས་ཅད་རིམ་པར་གོམས་པ་ལ་བསླབ་པའི་སྟོབས་ཀྱིས་ཁྱད་དུ་བསད་ཅིང་། སྡུག་བསྔལ་རྣམས་ཀྱིས་སྐྱོ་བས་མི་ཚུགས་པར་བྱོས་ཤིག། བཟོད་ལ་མཁས་པས་སྡུག་བསྔལ་དྲག་པོ་རྒྱུན་མི་འཆད་པ་བྱུང་ཡང་ནི་སེམས་ཀྱི་འཇུག་པ་རབ་ཏུ་དྲངས་ཤིང་དགའ་བར་བྱ་ཞིང་ཡིད་མ་བདེ་བས་རྙོགས་པར་མི་བྱ་སྟེ། སྤང་བྱ་ཞེ་སྡང་ལ་སོགས་ཉོན་མོངས་པ་རྣམས་དང་གཉེན་པོ་བཟོད་སོགས་དང་གཡུལ་འགྱེད་པ་ལ་བརྩོན་དགོས་ལ། གཡུལ་འགྱེད་པའི་ཚེ་ན་གནོད་པ་མང་ཡང་གཏན་གྱི་དོན་ཆེན་པོ་འགྲུབ་པའི་ཕྱིར་སྡུག་བསྔལ་ཐམས་ཅད་ཁྱད་དུ་བསད་ནས་ཞེ་སྡང་ལ་སོགས་པའི་དགྲ་འཇོམས་པར་བྱེད་པ་དེ་ནི་དགྲ་ལས་རྒྱལ་བར་བྱེད་པའི་དཔའ་བོ་མཆོག་ཡིན་པ་སྟེ། ལྷག་མ་སེམས་ཅན་གྱི་སྲོག་འཇོམས་པ་ནི་རོ་ལ་མཚོན་གྱིས་བསྟུན་ཅིང་གསོད་པ་དང་འདྲ་ལ་དཔའ་བོ་མ་ཡིན་པའོ།། གཞན་ཡང་སྡུག་བསྔལ་མྱོང་བ་ལས་བྱུང་བའི་ཡོན་ཏན་ནི། སྐྱོ་བས་རིགས་གཟུགས་ལང་ཚོས་རྒྱགས་པའི་དྲེགས་པ་སེལ་བར་བྱེད་ཅིང་། སྡུག་བསྔལ་ཅན་གྱི་འཁོར་བ་པ་ལ་སྙིང་རྗེ་ཚད་མེད་པ་སྐྱེ་བ་དང་། རྣམ་སྨིན་གྱི་རྒྱུ་མཚན་དྲན་པས་སྡིག་པ་ལ་འཛེམ་ཞིང་དགེ་བ་ལ་དགའ་བའི་སྤང་གཉེན་ཕྱིན་ཅི་མ་ལོག་པར་སྤྱོད་པ་འབྱུང་བ་ཡིན་ནོ།། 

གཉིས་པ་ནི། མཁྲིས་པ་བད་ཀན་རླུང་ལྡན་འདུས་ལ་སོགས་རྣམ་པར་གྱུར་པའ་ནད་རིགས་སྡུག་བསྔལ་གྱི་འབྱུང་གནས་ཆེ་བ་རང་གི་ལུས་ལ་མི་ཁྲོ་བར་ནི་རྒྱུ་རྐྱེན་གཞན་འཚོགས་པའི་དབང་གིས་སོ་ཞེ་ན། སེམས་ཡོད་པའི་སེམས་ཅན་ལ་ཅི་སྟེ་ཁྲོ་སྟེ། དེ་དག་ཀུན་ཀྱང་ལས་ཉོན་གྱི་རྒྱུ་རྐྱེན་གྱིས་བསྐུལ་བ་མཚུངས་པའི་ཕྱིར་རོ།། དཔེར་ན་རང་་གིས་མི་འདོད་བཞིན་དུ་ཡང་རྒྱུ་རྐྱེན་ཚང་ན་ནད་སྣ་ཚོགས་འདི་འབྱུང་བར་འགྱུར་བ་ལྟར། དོན་དེ་བཞིན་མི་འདོད་བཞིན་དུ་ཡང་ཡིད་མི་བདེ་བའི་རྣམ་རྟོག་སོགས་རྐྱེན་ཚང་ན་ནན་གྱིས་ཉོན་མོངས་རྣམས་སྐྱེ་ཞིང་འབྱུང་བར་འགྱུར་རོ།། འདི་ལ་ཁྲོ་བར་བྱའོ་ཞེས་སྔར་མ་བསམས་ཀྱང་སྐྱེ་བོ་རྣམས་ནི་གྱི་ནར་ཏེ་དོན་ཆུང་ངུའི་ཕྱིར་དུ་ཡང་ཁྲོ་བར་འགྱུར་ལ། ཁྲོ་བ་འདི་ཅིས་ཀྱང་བསྐྱེད་པར་བྱའོ་ཞེས་སྔར་མ་བསམས་ཀྱང་ཁྲོ་བ་དེ་བཞིན་རྐྱེན་གྱི་སྟོབས་ལས་སྐྱེ་བར་འགྱུར་རོ།། གཞན་གནོད་སོགས་ཉེས་པ་ཇི་སྙེད་ཐམས་ཅད་དང་། སྲོག་གཅོད་ལ་སོགས་པའི་སྡིག་པ་རྣམ་པ་སྣ་ཚོགས་པ་དེ་དག་ཀུན་ཀྱང་རྐྱེན་གྱི་སྟོབས་ལས་བྱུང་བའི་རྟེན་ཅིང་འབྲེལ་འབྱུང་ཙམ་ལས། རང་གི་ཇི་ལྟར་འདོད་པའི་དབང་དུ་ཡོད་པ་མ་ཡིན་ནོ།། ཉེས་པ་སྐྱེད་བྱེད་ཀྱི་རྐྱེན་རྣམས་འཚོགས་པ་དེ་དག་ཀུན་གྱིས་ཀྱང་རྒྱུ་བ་བདག་ཅག་གིས་འབྲས་བུ་ཁྲོ་བ་བསྐྱེད་པར་བྱའོ་ཞེས་སེམས་པ་མེད་ཅིང་། རྐྱེན་དེས་བསྐྱེད་པའི་ཉོན་མོངས་དེ་ཡང་རྐྱེན་ཚོགས་འདིས་བདག་བསྐྱེད་ཅེས་སུ་སེམས་པ་གང་ཡང་ཡོད་པ་མ་ཡིན་ནོ།། རང་དབང་ཅན་མ་ཡིན་པ་མི་འཐད་དེ། གྲངས་ཅན་པའི་གཙོ་བོ་དང་། བདག་རྟག་པ་རང་དབང་ཅན་ཡོད་དེ། དེ་ལ་བརྟེན་ནས་གནོད་པ་འབྱུང་ངོ་ཞེ་ན། རྡུལ་མུན་པ་སྙིང་སྟོབས་གསུམ་ཆ་མཉམ་པའི་གཙོ་བོ་ཞེས་བྱ་གང་འདོད་པ་དེ་དང་། བདག་ཅེས་བློས་བརྟགས་ཤིང་དཔྱད་པ་གང་ཡིན་པ་ཆོས་ཅན། དེ་ཉིད་ཀྱིས་བདག་ནི་རྐྱེན་གཞན་ལ་མི་བལྟོས་པར་གནོད་བྱེད་དུ་འབྱུང་བར་བྱའོ་ཞེས་ཆེད་དུ་བསམས་ཤིང་འབྱུང་བ་མེད་པར་ཐལ། སྐྱེད་བྱེད་རྟག་པའི་ཕྱིར། རྟག་པ་སྐྱེ་མེད་ཀྱི་ངོ་བོ་ལས་སྐྱེས་སོ་ཞེ་ན། རང་མ་སྐྱེས་པར་ནི་དེ་ཉིད་ལས་སྐྱེས་པ་མེད་པའི་ཕྱིར་ན། ངོ་བོ་མ་སྐྱེས་པ་དེའི་ཚེ་མོ་གཤམ་གྱི་བུ་བཞིན་སྐྱེ་བར་འདོད་པ་གང་ཞིག་ཡོད་དེ་མེད་པས་ཁྱབ་ཅིང་། གཞན་ལས་སྐྱེས་ན་བདག་རང་དབང་ཅན་དུ་འདོད་པ་ཉམས་སོ།། གཙོ་བོས་གཏད་པའི་ཡུལ་ལ་ལོངས་སྤྱོད་པའི་བདག་ནི་རྟག་པ་རང་དབང་ཅན་ཡིན་ནོ་ཅེ་ན། བདག་རྟག་པ་ཆོས་ཅན། ཡུལ་གཟུགས་སོགས་ལ་དུས་རྟག་ཏུ་གཡེངས་ཤིང་ལོངས་སྤྱོད་པར་འགྱུར་བས་ཤེས་རེག་དེ་ཉིད་དུས་ནམ་ཡང་འགགས་པར་འགྱུར་བའང་མ་ཡིན་པར་ཐལ་ཏེ། རྟག་པའི་ཕྱིར་རོ།། ཡུལ་གཟུང་བ་འགགས་པས་དེར་འཛིན་གྱི་ཤེས་པ་འགགས་པ་ཚད་མས་གྲུབ་ཅིང་། གཉིས་ཀ་བསྐྱེད་བྱེད་མ་ཡིན་པར་ཐལ་བས་འདོད་ནུས་པ་མིན་ནོ།། རིགས་ཅན་པས་སེམས་མེད་པའི་བདག་རྟག་པ་ཐམས་ཅད་དུ་ཁྱབ་བྱེད་རྣམ་སྨིན་མྱོང་བ་པོ་ཡོད་ཅེས་འདོད་ན། དེ་ཉིད་ཆོས་ཅན། ཅི་སྟེ་བདག་དེ་རྟག་ན་ནི་ནམ་མཁའ་བཞིན་དུ་གནོད་པ་ལ་སོགས་པའི་ལས་བྱེད་པ་མེད་པར་མངོན་ཏེ། རྟག་པ་ཡིན་པའི་ཕྱིར་རོ།། བདག་རྟག་ཀྱང་རྐྱེན་རྣམས་གཞན་དང་འཕྲད་པ་ལས་གནོད་པ་ལ་སོགས་བྱེད་དོ་ཞེས་འདོད་ན་ཡང་། རང་བཞིན་འགྱུར་བ་མེད་པའི་བདག་རྟག་པ་དེ་ལ་ཅི་བྱར་ཡོད་དེ་རྐྱེན་གྱིས་ཅི་ཡང་བྱར་མེད་པའི་ཕྱིར་རོ།། རྐྱེན་གཞན་གྱིས་ཕན་པར་བྱེད་པའི་ཚེ་ཡང་སྔོན་བཞིན་ཡིན་ནོ།། རྐྱེན་གྱི་བྱེད་པས་ད་ེལ་སྔར་མེད་ཀྱི་ཁྱད་པར་ཅི་ཞིག་བྱས་ཏེ་ཅི་ཡང་མ་བྱས་པས་ཁྱབ་བོ།། བདག་དེ་ཡི་ཕན་འདོགས་བྱེད་པ་པོ་འདི་ཡིན་ནོ་ཞེས་འབྲེལ་བའི་དོན་མེད་པར་ཐལ། དེ་ལས་བྱུང་བ་དང་འབྲེལ་བར་འགྱུར་བ་ཡང་གང་ཞིག་ཡོད་དེ། རང་དབང་ཅན་མེད་པའི་ཕྱིར་དང་། རྟག་པ་ལ་ལྷན་ཅིག་བྱེད་རྐྱེན་གྱིས་ཕན་པའི་ལས་གང་ཡང་མི་ནུས་པའི་ཕྱིར་རོ།། ཇི་སྐད་བསྟན་པའི་ཚུལ་དེ་ལྟར་ཕྱི་ནང་གི་དངོས་པོ་ཐམས་ཅད་རྒྱུ་རྐྱེན་གཞན་གྱི་དབང་ལ་རག་ལས་ཤིང་། ད་ེཡི་དབང་གིས་འབྱུང་དགོས་པའི་ཕྱིར་ན་གནོད་བྱེད་དེ་དག་ལའང་རང་དབང་མེད་པ་ཡིན་ནོ།། དེ་ལྟར་ཀུན་རྫོབ་ཀྱི་ཆོས་ཐམས་ཅད་སྣང་ཙམ་རྟེན་འབྲེལ་ལས་བྱུང་བ་གཞན་དབང་ཅན་དུ་ཤེས་ནས་སྤྲུལ་པའམ་སྒྱུ་མ་ལྟ་བུའི་གནོད་བྱེད་ཀྱི་དངོས་པོ་ཀུན་ལ་ཁྲོ་བར་མི་འགྱུར་ཏེ། རིམ་གྱིས་བདག་མེད་གཉིས་ཀྱི་སྟོང་པ་ཉིད་རྟོགས་པའི་ཕྱིར་རོ།། སྤྲུལ་པ་བཞིན་བདེན་མེད་ཡིན་ན་གཉེན་པོ་གང་གིས་སྤང་བྱ་གང་ཞིག་བཟློག་པར་བྱ་སྟེ་བཟོད་པས་ཁྲོ་བ་བཟློག་པ་ལ་སོགས་པའང་རིགས་པ་མིན་ནོ་ཞེ་ན། དོན་ལ་བྱ་བྱེད་དང་བྲལ་བས་སྤང་གཉེན་རིས་སུ་མེད་མོད། ཀུན་རྫོབ་ཙམ་དུ་སྤང་བྱ་གཉེན་པོས་བཟློག་པ་དེ་ལ་བརྟེན་ནས་རྒྱུ་མི་དགེ་ཁེགས་ཤིང་འབྲས་བུ་སྡུག་བསྔལ་རྣམས་རྒྱུན་འཆད་པར་འགྱུར་བར་འདོད་པས་བྱ་བྱེད་ཀྱི་དབྱེ་བ་མི་རིགས་པ་མེད་དོ།། རྒྱུ་རྐྱེན་རྟེན་འབྲེལ་ཙམ་ཡིན་པའི་རྒྱུ་མཚན་ད་ེལྟ་བུ་བས་ན་དགྲའམ་མཛའ་བོ་ཡིན་ཡང་རུང་རང་ཉིད་ལ་མི་རིགས་པའི་ལས་གནོད་པ་བྱེད་པ་མཐོང་བར་གྱུར་ན། གཞན་དབང་འདི་འདྲའི་རྐྱེན་ལས་གྱུར་ཏོ་ཞེས་ཚུལ་དེ་ལྟར་སོམས་ཏེ་ཡིད་བདེ་བར་མནོས་ཤིག། 

གསུམ་པ་ནི། གལ་ཏེ་རྒྱུ་རྐྱེན་ལ་མི་བལྟོས་པར་རང་དགས་ཅི་འདོད་འགྲུབ་པར་འགྱུར་ན། སེམས་ཅན་འགའ་ཡང་སྡུག་བསྔལ་མི་འདོད་ཅིང་བདེ་བ་འདོད་པས་ལུས་ཅན་དག་ནི་ཐམས་ཅད་ཀྱང་སུ་ལའང་སྡུག་བསྔལ་འབྱུང་བར་མི་འགྱུར་བར་ཐལ་བ་ལས། དེ་ལྟ་བུ་མ་ཡིན་ཏེ་རང་དབང་མེད་པའི་ཕྱིར་རོ།། གནོད་བྱེད་ཀྱི་སེམས་ཅན་མ་བརྟགས་པ་རྨོངས་པའི་སྤྱོད་པ་བག་མེད་པའི་གཞན་དབང་དང་ལྡན་པས་ནི་བདག་ཉིད་ལའང་བདག་གིས་ཚེར་མ་དང་རྡོ་བ་ལ་སོགས་པས་གནོད་པ་བྱེད་ལ། གཞན་གྱི་བུད་མེད་དང་ནོར་ལ་སོགས་པ་རང་གིས་ཐོབ་པར་བྱ་བའི་ཕྱིར་དུ་ཁྲོས་པའི་འགྱུར་བག་གིས་རྔམས་ཤིང་བྲེལ་བས་ཁ་ཟས་དང་བཏུང་བ་གཅོད་པ་ལ་སོགས་པའང་བྱེད་དོ།། རང་གི་འདོད་པ་མ་འགྲུབ་པ་ཁ་ཅིག་སྐེ་འགག་ཅིང་འཆི་བ་དང་། གཡང་སར་མཆོང་བ་དང་། བཙན་དུག་དང་མི་འཕྲོད་པའི་ཟས་ཟ་བ་དང་། བསོད་ནམས་མ་ཡིན་པའི་སྤྱོད་པ་ངན་པ་ཡིས་རང་ལ་ལ་གནོད་པ་སྣ་ཚོགས་བྱེད་པ་པོ་དང་། གང་གི་ཚེ་ཉོན་མོངས་པའི་གཞན་དབང་དུ་གྱུར་པས་བདག་སྙིང་དུ་སྡུག་ཅིང་ཕོངས་པ་ཉིད་ཀྱང་གསོད་པར་བྱེད་པ་དེའི་ཚེ་རྨོངས་པ་དེ་དག་གིས་གཞན་གྱི་ལུས་ལ་གནོད་པ་མི་བྱེད་པ་ཅི་ལྟར་འགྱུར་ཏེ་ཅིས་ཀྱང་བྱེད་པའོ།། ཉོན་མོངས་སྐྱེས་པས་རང་དབང་མེད་པ་དེ་ལྟ་བུར་གྱུར་ཏེ་བདག་ཉིད་གསོད་པ་ལ་སོགས་ཚུལ་མིན་པའི་གནས་སུ་ཞུགས་པ་ལ་སྙིང་རྗེ་ཚད་མེད་པ་བསྐྱེད་པར་འོས་ཀྱི། བརྒྱ་ལ་གལ་སྲིད་སྙིང་རྗེ་མ་སྐྱེས་ན་ཡང་ཁྲོ་བར་འགྱུར་བ་ནི་ཅིའི་ཐ་ཚིག་ཡིན་ཏེ་མི་རིགས་སོ།། གལ་ཏེ་གཞན་ལ་རྒྱུན་དུ་གནོད་ཅིང་འཚེ་བ་སྣ་ཚོགས་བྱེད་པ་དེ་བྱིས་པ་སོ་སོའི་སྐྱེ་བོ་རྣམས་ཀྱི་རང་བཞིན་ཡིན་ན། དེ་ལ་ཁྲོ་བར་མི་རིགས་ཏེ་རང་བཞིན་ཡིན་པའི་ཕྱིར། དཔེར་ན་སྲེག་པའི་རང་བཞིན་ཅན་གྱིས་མེ་ལ་འདིས་བདག་བསྲེག་གོ་ཞེས་བཀོན་ཏེ་ཁྲོ་བ་དང་འདྲའོ།། འོན་ཏེ་གནོད་འཚེ་ལ་སོགས་སྐྱོན་འདི་གློ་བུར་བ་ཡིན་ལ་བརྟགས་ན་བདེན་པར་མ་གྲུབ་ཅིང་། སེམས་ཅན་རྣམས་ཀྱི་སེམས་ཉིད་འོད་གསལ་བའི་རང་བཞིན་ཞི་ཞིང་དེས་པ་ཡིན་ནའང་། འོ་ནའང་ཁྲོ་བར་མི་རིགས་ཏེ་སྐྱོན་དང་བྲལ་བའི་ཕྱིར། དཔེར་ན་ནམ་མཁའ་ལ་དུད་པ་གློ་བུར་དུ་འཐུལ་བ་ན་ནམ་མཁའི་རང་བཞིན་ལ་བཀོད་ཏེ་ཁྲོ་བར་མི་རིགས་པ་བཞིན་ནོ།། མཚོན་ཆ་སོགས་ལ་ཁྲོ་ན་དབྱུག་པ་དང་རལ་གྲི་ལ་སོགས་དངོས་པོ་བཀོལ་ཏེ་གནོད་པར་བྱེད་པའི་ཡོ་བྱད་ལ་རང་དབང་མེད་པ་ཡིན་ལ། གལ་ཏེ་འཕེན་ཅིང་སྣུན་པར་བྱེད་པའི་གང་ཟག་ལ་ཁྲོ་ན་དེ་ཡང་ཞེ་སྡང་གིས་བསྐུལ་ཅིང་རྦད་པས་རང་དབང་མེད་པ་དེའི་ཕྱིར། ཉིས་སུ་ན་ཞེ་སྡང་ལ་ཁྲོ་བར་རིགས་ཀྱི། སེམས་ཅན་ལ་སྙིང་རྗེ་བསྐྱེད་པར་འོས་སོ།། བདག་གིས་ཀྱང་ཚེ་རབས་སྔོན་ཆད་སེམས་ཅན་རྣམས་ལ་བརྡེག་བསྣུན་རྐུ་འཕྲོག་ལས་སོགས་པ་འདི་འདྲ་བ་ཡི་གནོད་པ་དཔག་ཏུ་མེད་པ་བྱས་ཏེ། དེ་བས་ན་སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་བདག་ལ་གནོད་པའི་སྒོ་དུ་མས་སྡུག་བསྔལ་བ་འདི་འབྱུང་བར་རིགས་ཀྱི་རྒྱུ་འབྲས་མི་བསླུ་བའི་ཆོས་ཉིད་ཡིན་པའི་ཕྱིར་རོ།། གནོད་བྱེད་དེ་ཡི་མཚོན་ཆ་དང་བདག་གི་ལུས་གཉིས་ཀ་སྡུག་བསྔལ་གྱི་རྒྱུ་ཡིན་པར་མཚུངས་ཏེ། དགྲ་དེས་མཚོན་ཕྱུང་ཞིང་བདག་གི་ལུས་ཕྱུང་ན་རྨའི་རྒྱུ་གཉིས་ཀ་ལ་ཐུག་པས་གང་ཞིག་ལ་ནི་ཁྲོ་བར་བྱ་སྟེ་ཉེས་པ་མཉམ་མོ། ཁྲག་དང་ཆུང་སེར་སྨིན་པའི་ཤུ་བ་མི་ཡི་གཟུགས་སུ་བྱས་པ་འདྲ་བ། ཅུང་ཟད་ཀྱང་རེག་ཏུ་མི་བཟོད་པ་སྡུག་བསྔལ་ཅན་འདི་འཁོར་བ་ལ་སྲེད་ཅིང་ཤེས་རབ་ཀྱི་མིག་ལྡོངས་པའི་ལོང་བ་བདག་གིས་བཟུང་བར་གྱུར་ན་ལུས་དེ་ལ་གནོད་པ་བྱུང་བས་གཞན་སུ་ལ་ཁྲོ་སྟེ། རང་ཉིད་ཀྱིས་ལུས་གཅེས་པར་བཟུང་ཉེས་པའི་ཕྱིར་རོ།། བྱིས་པ་སོ་སོའི་སྐྱེ་བོ་བླུན་རྨོངས་རྣམས་ནི་སྔུག་བསྔལ་མྱོང་བར་མི་འདོད་ཀྱང་སྡུག་བསྔལ་གྱི་རྒྱུ་སྡིག་པ་སྣ་ཚོགས་སྤྱོད་པ་ལ་བརྐམ་སྟེ་ཆགས་པས་ན། རང་གི་མི་དགེ་བའི་ཉེས་པས་རང་ལ་གནོད་པར་གྱུར་པའི་རྒྱུ་འབྲས་མ་ཤེས་པར་ཟད་ཀྱི། གཞན་ལ་ཁྲོ་ཞིང་བཀོན་ཏུ་ཅི་ཞིག་ཡོད་དེ་མི་རིགས་སོ།། དཔེར་ན་སེམས་ཅན་དམྱལ་བའི་གནས་སུ་སྐྱེས་པ་རྣམས་ཀྱི་ལས་ཀྱིས་བསྐྱེད་པའི་སྲུང་མ་ལས་མཁན་རྣམས་དང་རལ་གྲི་ལོ་མའི་ནགས་ཚལ་ལྟར་སྔོན་ཆད་རང་གིས་བྱས་པའི་ལས་ཀྱིས་ད་ལྟ་གནོད་པས་སྡུག་བསྔལ་བ་འདི་དག་བསྐྱེད་པ་ཡིན་ན། སུ་གང་ཞིག་ལ་ནི་ཁྲོ་བར་བྱ་སྟེ། འབྲས་བུ་མི་འདོད་ན་རྒྱུ་སྤང་བར་བྱའོ།། བདག་གི་ལས་ཀྱིས་བསྐུལ་བར་བྱས་ནས་བདག་ལ་ཚེ་འདིར་གནོད་པ་སྣ་ཚོགས་བྱེད་པའི་དགྲ་བོ་རྣམས་འབྱུང་སྟེ། དེས་ནི་བདག་ལ་གནོད་པའི་སེམས་ཅན་དེ་དག་དམྱལ་བར་འདོང་བའི་ལས་སུ་འགྱུར་ན། བདག་གིས་སེམས་ཅན་དེ་དག་མ་བརླག་གམ་སྟེ་བརླག་པར་བྱས་སོ།། གནོད་བྱེད་འདི་དག་ལ་ནི་རྟེན་བཅས་ནས་བཟོད་པར་བྱས་པས་བདག་གིས་ཚེ་རབས་སྔ་མ་རྣམས་སུ་བསགས་པའི་སྡིག་པ་མང་དུ་འབྱང་ཞིང་། གཞན་གྱིས་བདག་ལ་གནོད་པར་བྱས་པ་ལ་བརྟེན་ནས་དེ་དག་ནི་ཡུན་རིང་པོར་ཚོར་བ་སྡུག་བསྔལ་དྲག་པོ་མྱོང་བའི་དམྱལ་བར་འདོང་བ་དེའི་ཕྱིར་བདག་ནི་དེ་རྣམས་ལ་གནོད་བྱེད་ཡིན་ལ། དེ་དག་བདག་ལ་སྡིག་པ་ཟད་པའི་ཐབས་ཀྱིས་ཕན་འདོགས་ན། རྒྱུ་མཚན་དེས་ཕྱིན་ཅི་ལོག་ཏུ་ཅིའི་ཕྱིར་མ་རུངས་པའི་སེམས་ཁྱོད་ཁྲོ་བར་བྱེད་དེ་ཁྲོ་བར་བྱེད་མི་རིགས་སོ།། འོ་ན་གཞན་གྱིས་བདག་ལ་གནོད་པ་བྱས་པས་སྡིག་པ་ཟད་པར་འགྱུར་གྱི། བཟོད་པ་བསྒོམས་པས་མ་ཡིན་པར་འགྱུར་རོ་ཞེ་ན། གལ་ཏེ་བདག་ལ་གནོད་བྱེད་ལ་ལན་མི་བྱེད་པའི་བསམ་པ་བཟང་པོ་ཡི་ཡོན་ཏན་ཡོད་ན་དེའི་སྟོབས་ཀྱིས་རང་ཉིད་དམྱལ་བར་མི་འགྲོ་ཞིང་སྡིག་པ་ཟད་པ་ཡིན་གྱི། གཞན་གྱིས་གནོད་པས་རང་ཉིད་དམྱལ་བར་མི་འགྲོ་བ་མ་ཡིན་ཅིང་། འོ་ན་གཞན་དམྱལ་བར་འགྲོ་བའི་རྐྱེན་བདག་གིས་བྱས་པས་བདག་ཀྱང་དམྱལ་བ་འགྲོའོ་ཞེ་ན། སེམས་ཅན་དམྱལ་བར་བཏང་བའི་བསམ་སྦྱོར་མེད་པས་རང་ལ་གནོད་པའི་རྒྱུ་འབྲས་མ་མཆིས་སོ།། དེ་ལྟར་ན་བདག་གི་བཟོད་པ་བསྒོམ་པའི་གྲོགས་བྱས་པས་དགྲ་བོ་ལ་ཡང་བསོད་ནམས་འཐོབ་པར་འགྱུར་རོ་ཞེ་ན། གལ་ཏེ་བདག་གིས་བདག་རང་གི་སེམས་ཞེ་སྡང་ལས་བསྲུངས་ན་བསོད་ནམས་འབྱུང་བ་ཡིན་གྱི། གནོད་བྱེད་དེ་དག་ལ་དགེ་བའི་བསམ་པ་མེད་པས་སྐབས་འདིར་བསོད་ནམས་ཀྱང་ཅི་ཞིག་འབྱུང་སྟེ་མི་འབྱུང་བར་མ་ཟད་གནོད་པའི་བསམ་སྦྱོར་དེས་དམྱལ་བར་ལྷུང་ངོ་།། འོན་ཏེ་དེ་ལྟར་ན་བཟོད་པས་ཁྱོད་ཉིད་བསྲུངས་ཀྱི། སེམས་ཅན་ནམ་བསྲུངས་སོ་ཞེ་ན། གཞན་གྱིས་བརྡུང་བརྡེག་ལ་སོགས་པའི་ལན་དུ་དེ་མཐུན་གྱི་གནོད་པ་བྱས་ན་དེ་དག་གི་སྡིག་པ་ལྷག་པར་འཕེལ་བས་ཆེས་ཁྱད་པར་དུ་བསྲུངས་པར་མ་གྱུར་པ་ཡིན་ལ། བདག་གི་བྱང་ཆུབ་སྤྱོད་པ་བཟང་པོའང་ཉམས་པར་འགྱུར་ཞིང་། དེས་ན་བཟོད་པའི་དཀའ་ཐུབ་དམ་པ་ཞིག་པར་འགྱུར་བའི་ཕྱིར་རོ།། 

གཉིས་པ་བདག་ལ་བརྙས་སོགས་བྱེད་པ་ལ་བཟོད་པ་ནི། ཡིད་འདི་ནི་ལུས་ཅན་མ་ཡིན་པས་གནོད་བྱེད་སུས་ཀྱང་གནས་གང་དུའང་མཚོན་ཆ་ལ་སོགས་པས་ནམ་ཡང་གཞོམ་པར་མི་ནུས་སོ།། མ་བརྟགས་པར་ལུས་ལ་མངོན་པར་ཞེན་པས་ན། རེ་ཞིག་ལུས་ནི་བརྡུང་བརྡེག་ལ་སོགས་པའི་སྡུག་བསྔལ་དག་གིས་གནོད་པ་ལྟར་སྣང་ཡང་། བརྙས་པ་དང་ཚིག་རྩུབ་སྨྲ་བ་དང་མི་སྙན་པ་ཡི་ཚིག་བརྗོད་པ་དེ་ཡིས་ལུས་བེམ་པོ་ལ་གནོད་པར་མི་འགྱུར་བའི་ཕྱིར་ན། སེམས་ཁྱོད་ཅིའི་ཕྱིར་རབ་ཏུ་ཁྲོ་སྟེ་མི་རིགས་སོ།། གཞན་མང་པོ་དག་བདག་ལ་མི་དགའ་ཞིང་སྡང་བ་དེས་ནི་ཚེ་འདིའམ་ཚེ་རབས་གཞན་ཕྱི་མ་རྣམས་ལ་བདག་ལ་ཟ་བར་མི་བྱེད་ན་བདག་ནི་ཅིའི་ཕྱིར་དེ་མི་འདོད་དོ།། རྙེད་བཀུར་ལ་རྣམ་པར་གཡེང་བའི་སྐྱོན་བསལ་བའི་ཕྱིར་འདོད་པར་འོས་སོ།། གཞན་མ་དད་ན་རྙེད་པའི་དངོས་པོ་འབུལ་བ་སོགས་ལ་བར་ཆད་བྱེད་པའི་ཕྱིར། གལ་ཏེ་བརྙས་སོགས་འདི་བདག་གིས་མི་འདོད་དོ་སྙམ་ན། བདག་གིས་ནོར་རྫས་མང་པོ་རྙེད་པ་ནི་ཚེ་འདིར་འདོར་ཞིང་འཕྲལ་ལའང་ཟད་པར་འགྱུར་གྱི། རྙེད་པའི་དོན་དུ་གཡོ་སྒྱུ་དང་ཁོང་ཁྲོ་སོགས་ཀྱི་སྡིག་པ་དག་ནི་བརྟན་པར་གནས་ཤིང་རྗེས་སུ་འབྲང་བ་རྒྱུ་འབྲས་མི་བསླུ་བའི་ཆོས་ཅན་ཡིན་པའི་ཕྱིར་ནོར་རྫས་སོགས་ལ་ཞེན་པར་མི་བྱའོ།། བདག་ནི་རྙེད་པ་མེད་པར་དེང་ཉིད་ནས་ཤི་ཡང་སླ་ཡི། ལོག་འཚོ་སྟེ་ཚུལ་འཆོས་ཁ་གསགས་གཞོག་སློང་ཐོབ་འཇལ་རྙེད་པས་རྙེད་པ་ཚོལ་བ་རྣམས་ཀྱི་སྒོ་ནས་ཡུན་རིང་དུ་འཚོ་ཞིང་གསོན་ཡང་མི་རུང་བ་ཆེན་པོ་སྟེ། མདོ་དྲན་ཉེ་ལས། གང་དུ་འཚོ་བ་ལོག་པ་ནི།། ཅུང་ཟད་ཙམ་གྱིས་འཚོ་འགྱུར་བ།། དེ་ནི་བཤང་འཇིབ་ནུབ་གྱུར་ནས།། སྲིན་བུ་རྣམས་ཀྱིས་ཟ་བར་འགྱུར།། ཞེས་སོགས་གསུངས་པ་ལྟར་ལོག་འཚོའི་ཉེས་པ་ཚད་ལས་འདས་པའི་ཕྱིར་རོ།། ངན་པ་བདག་ལྟ་བུ་རྙེད་བཀུར་དང་བཅས་ཡུན་རིང་དུ་གནས་པར་གྱུར་ཀྱང་འཆི་བའི་སྡུག་བསྔལ་དེ་ཉིད་ངེས་པར་འབྱུང་བ་ཡིན་ལ། འདོད་ཡོན་གྱི་བདེ་བ་ནི་རྗེས་སུ་འབྲང་བ་མེད་དོ།། རྨི་ལམ་དུ་ལོ་བརྒྱར་བདེ་བ་མང་པོ་མྱོང་བ་རྨིས་ནས་སད་པར་གྱུར་པ་གང་ཡིན་པ་དེ་དང་། ཡང་རྨི་ལམ་གཞན་ཞིག་ཏུ་ཡུད་ཙམ་གཅིག་ཏུ་བདེ་བ་མྱོང་བ་རྨིས་ནས་སད་པར་གྱུར་པ་གང་ཡིན་པའི་གཉིད་སད་པ་དེ་དག་གཉི་ག་ལའང་བདེ་བ་དེ་ནི་ཕྱིར་འོང་བ་མེད་དེ། ཚེ་རིང་བའམ་ཚེ་ཐུང་བ་གཉིས་ཀ་ཡང་འཆི་བའི་དུས་རྨི་ལམ་དེ་འདྲར་ཟད་དོ།། རྙེད་པ་མང་པོ་ཞིག་ཐོབ་པར་གྱུར་ཏེ་ཡུལ་རིང་པོའི་དུས་རྣམས་སུ་བདེ་བ་ལ་སྤྱད་ཀྱང་རང་ཉིད་འཆི་བའི་དུས་སུ་ཆོམ་པོས་འཕྲོགས་ཤིང་བཅོམ་པ་ཇི་ལྟ་བ་བཞིན་དུ་གོས་མེད་སྒྲེན་མོ་ནོར་དང་རྒྱགས་མེད་ལག་པ་སྟོང་པར་འགྲོ་བས་མི་རྟག་ཅིང་སྙིང་པོ་མེད་པ་ཡིན་ནོ།། འདི་ལྟར་གལ་ཏེ་རྙེད་པ་བཟང་པོ་དང་བཅས་གསོན་པར་གྱུར་ན་མཆོད་སྦྱིན་ལ་སོགས་པས་སྡིག་པ་ཟད་པ་དང་བསོད་ནམས་འཕེལ་བའི་ཐབས་དུ་མ་བྱའོ་ཞེ་ན། རྙེད་པའི་དོན་དུ་སེམས་ཁྲོས་པར་གྱུར་ན་བསྐལ་མང་ལེགས་སྤྱད་ཀྱི་བསོད་ནམས་ཟད་ཅིང་ཁོང་ཁྲོ་སོགས་ཆགས་སྡང་གི་སྡིག་བ་འཕེལ་བར་མི་འགྱུར་རམ་སྟེ་འགྱུར་ལ། ཆོས་མཐུན་འབྱོར་པ་བདེ་བླག་ཏུ་རྙེད་པས་བྱང་ཆུབ་ཀྱི་ལམ་དུ་འགྲོ་བ་ཞིག་འགྲུབ་པ་བཀོན་པའི་ཕྱིར་རོ།། དེས་ན་སྡིག་ཟད་བསོད་ནམས་འཕེལ་བ་གང་གི་དོན་དུ་རྙེད་པ་དང་བཅས་བདག་གསོན་པར་འདོད་པ་ལས། དེ་ཉིད་གལ་ཏེ་ཁོང་ཁྲོ་ཉམས་ཤིང་ཕྱིན་ཅི་ལོག་ཏུ་གྱུར་ན་རྙེད་པའི་དོན་དུ་སྡིག་པ་འབའ་ཞིག་ཞིག་བྱེད་པ་ཡི་གསོན་པ་དེས་ཀོ་ཅི་ཞིག་བྱ་སྟེ། མི་ལུས་བྱུར་པོ་ཆེ་ཡིན་པས་ཤི་ན་ལེགས་སོ།། གལ་ཏེ་བདག་གི་གདུལ་བྱར་གྱུར་པའི་སེམས་ཅན་རྣམས་ཀྱི་དད་པ་ཉམས་པར་བྱེད་པས་མི་སྙན་པར་སྨྲ་བ་ལ་ཁྲོའོ་ཞེ་ན། འོ་ན་སེམས་ཅན་གཞན་ལ་མི་སྙན་བརྗོད་པར་བྱེད་པ་ལའང་ཁྱོད་རང་ལ་སྨོད་པ་ལ་ཁྲོ་བ་དེ་བཞིན་དུ་ཅི་སྟེ་ཁྲོ་བར་མི་བྱེད་དེ་གཞན་གྱིས་གཞལ་ན་དད་པ་ཉམས་པའི་ཕྱོགས་མཚུངས་སོ།། མ་དད་པ་གཞན་དག་གཞན་ལ་ཡོན་ཏན་ཡོད་མེད་ལ་རག་ལས་པས་དད་པ་མེད་པའི་སྐྱོན་ཡོན་ཏན་མེད་པ་ལས་བྱུང་ངོ་སྙམ་ནས་དེ་ལ་སེམས་ཁྱོད་བཟོད་ཅིང་ཁྲོ་བར་མི་བྱེད་ན། རྐྱེན་གཞན་ཉོན་མོངས་སྐྱེས་པ་ལ་རག་ལས་པས་ཡོན་ཏན་བྲལ་བ་ཆོས་མཚུངས་ཕྱིར་རང་ཉིད་ལ་མི་སྙན་སྨྲ་ལ་ཅིས་མི་བཟོད་དེ་བཟོད་པའི་རིགས་སོ།། 

གསུམ་པ་བདག་གི་བཤེས་ལ་མི་མི་འདོད་པ་བྱེད་པ་ལ་བཟོད་པ་ནི། དེ་བཞིན་གཤེགས་པའི་སྐུ་གཟུགས་དང་མཆོད་རྟེན་དད་དམ་པའི་ཆོས་དང་ཆོས་ཀྱི་གླེགས་བམ་རྣམས་ལ་ངག་འཁྱལ་བ་སྨྲ་ཞིང་འཇིག་པར་བྱེད་པ་ལའང་འཇམ་པོའི་ཐབས་ད་ངག་གིས་བཟློག་ནུས་ན་ལེགས་སོ།། མི་ནུས་ནའང་བདག་གིས་ཞེ་སྡང་བྱ་བར་མི་རིགས་ཏེ་སངས་རྒྱས་ལ་སོགས་པའི་འཕགས་པ་རྣམས་ལ་བདག་འཛིན་ལས་བྱུང་བའི་འོ་བརྒྱལ་བའི་གནོད་པར་འགྱུར་བ་མི་མངའ་བའི་ཕྱིར་རོ།། དེ་བཞིན་དུ་དམ་ཆོས་སྟོན་པའི་བླ་མ་དང་རང་གི་གཉེན་འདུན་འཁོར་གཡོག་ལ་སོགས་པ་དང་། རིང་མོ་ནས་མཛའ་བའི་བཤེས་ལ་གནོད་པ་བྱེད་པ་རྣམས་ལའང་སྔ་མ་ཐམས་ཅད་གཞན་དབང་ཞེས་པ་ལ་སོགས་པའི་ཚུལ་གྱིས་རྐྱེན་གཞན་དབང་དག་ལས་བྱུང་ཞིང་འགྱུར་བ་མཐོང་ནས་ཁྲོ་བ་བཟློག་པར་བྱའོ།། རྒྱུ་མཚན་དཔྱད་ན་ལུས་ཅན་རྣམས་ལ་སེམས་ཡོད་པའི་གནོད་བྱེད་དང་། སེམས་མེད་ཆར་རླུང་ལ་སོགས་གཉིས་ཀས་གནོད་པ་བྱས་པར་མཚུངས་ན། སེམས་ཡོད་རྣམས་ཅི་སྟེ་གུད་དུ་བཀར་ཏེ་བཀོན་ཞིང་ཁྲོ་སྟེ་མི་རིགས་སོ།། དེ་བས་ན་སེམས་་ཅན་གྱི་གནོད་པ་ལའང་བཟོད་པར་གྱིས་ཤིག། གནོད་བྱེད་ཀྱི་དགྲ་ལ་ལ་རྨོངས་པས་ཉེས་པ་སྣ་ཚོགས་བྱེད་པ། གནོད་བྱ་བདག་ལ་སོགས་པ་ལ་ལ་རྒྱུ་འབྲས་ལ་རྨོངས་ཏེ་དེ་ལ་ཁྲོས་པར་གྱུར་ན། དེ་གཉིས་ལ་སྐྱོན་མེད་གང་གིས་བྱ་ཞིང་སྐྱོན་དང་བཅས་ཏེ་གང་ཞིག་ཡིན་ཅེས་བརྟགས་ན་རྨོངས་ཚུལ་གྱི་ཉེས་པ་མཉམ་མོ།། རྒྱུ་མཚན་གང་གིས་དགྲ་བོ་གཞན་དག་བདག་གི་ཕྱོགས་ལ་གནོད་པ་སྣ་ཚོགས་བྱེད་པའི་ལས་ངན་པ་དེ་སྔོན་ཆད་རང་གིས་ཅི་ཕྱིར་བྱས་ཏེ་མི་འོས་ཀྱང་བྱས་ཟིན་པའི་འབྲས་བུ་བདེ་སྡུག་ཐམས་ཅད་རྒྱུ་འབྲས་བཟང་ངན་ལ་རག་ལས་ན། བདག་གིས་གནོད་བྱེད་འདི་ལ་ཅི་སྟེ་བཀོན་ཏེ་ཁྲོ་བར་མི་རིགས་སོ། དེ་ལྟར་ལས་རྒྱུ་འབྲས་བསླུ་མེད་དུ་མཐོང་མཐོང་ནས་ཅི་ནས་ཀྱང་སེམས་ཅན་ཐམས་ཅད་ཕན་ཚུལ་བྱམས་སེམས་སུ་འགྱུར་བ་དེ་ལྟར་བདག་གིས་ནི་སྙིང་རྗེ་བྱང་ཆུབ་སེམས་ཀྱི་ཀུན་སློང་བཟང་པོས་གཞན་ཕན་བསོད་ནམས་ཚོགས་གསོག་དག་ལ་རབ་ཏུ་བསྒྲིམས་ཏེ་འབད་པར་བྱའོ།། དཔེར་ན་ཁྱིམ་འཚིག་པར་གྱུར་བའི་ཚེ་མེ་དེ་ཁྱིམ་གཞན་ཞིག་ཏུ་སོང་ནས་ནི་རྩྭ་དང་ཤིང་ལ་སོགས་གང་ལ་མཆེད་པར་བྱེད་པ་དེ་ནི་གནས་མལ་དང་ཡོ་བྱད་བཟང་པོ་འཚིག་པར་དོགས་ནས་དེ་མ་ཐག་ཏུ་ཕྱིར་ཕྱུང་སྟེ་དོར་བར་རིགས་པ་དེ་བཞིན་དུ་གང་ལ་སེམས་ཆགས་ནས་རང་གི་ཕྱོགས་སུ་གནོད་བྱེད་ལ་ཞེ་སྡང་གི་མེ་ནི་མཆེད་པར་གྱུར་པ་དེའི་ཚེ་བསྐལ་ཆེན་དུ་མར་བསགས་པའི་བསོད་ནམས་ཀྱི་ཕུང་པོ་འཚིག་པར་དོགས་པ་ཡིས་གང་ལ་སེམས་ཆགས་པའི་དངོས་པོ་ད་ེནི་དེ་ཡི་མོད་ལ་དོར་བར་བྱའོ།། བསད་བྱའི་མི་ཞིག་ལག་པ་ཙམ་བཅད་དེ་༌༌༌གལ་ཏེ་ཐར་ན་ཅིས་མ་ལེགས་ཏེ་ལེགས་ཤིང་། དཔེ་དེ་བཞིན་དུ་གལ་ཏེ་མི་ཡི་སྡུག་བསྔལ་ཕྲ་མོ་བརྙས་སྨོད་རྡུང་བཙོག་སོགས་ལ་བཟོད་པ་བསྒོམ་པ་ཙམ་ཕྱིས་དམྱལ་བར་སྐྱེ་བའི་ལས་དང་བྲལ་ན་ཅིས་མ་ལེགས་ཏེ་ཅིས་ཀྱང་ལེགས་པ་ཉིད་དོ།། ད་ལྟའི་སྐབས་སུ་སྡུག་བསྔལ་བ་ཕྲ་མོ་འདི་ཙམ་ལའང་བདག་གིས་བཟོད་པར་མི་ནུས་པ་མྱོང་བས་༌༌༌༌༌༌༌༌༌༌༌༌༌གྲུབ་པ་ཡིན་ན། དེས་ན་སེམས་ཅན་དམྱལ་བའི་སྡུག་བསྔལ་དྲག་པོ་ཆེས་མི་བཟོད་པ་མྱོང་བའི་རྒྱུ་ཁྲོ་བ་ཅི་སྟེ་བཟློག་པར་མི་བྱེད་དེ་ཅིས་ཀྱང་བཟློག་པར་བྱ་རིགས་སོ།། སྔར་འདོད་ཡོན་ལ་སྲེད་པའི་དོན་དུ་ཁྲོས་ཤིང་སྡིག་པའི་ལས་ལ་ཞུགས་པས་བསྲེག་བཅད་ལ་སོགས་པ་དམྱལ་བར་ཡུན་བསྐལ་པ་སྟོང་ཕྲག་དུ་མར་སྡུག་བསྔལ་མྱོང་བར་གྱུར་ཀྱང་བདག་གིས་རང་གི་དོན་དང་ནི་གཞན་གྱི་དོན་ཕན་པ་དང་བདེ་བའི་མཚན་ཉིད་ཅན་གང་ཡང་མ་བྱས་སོ།། ད་ལྟའི་སྡུག་བསྔལ་དང་དུ་ལེན་པ་འདི་ནི་ངན་འགྲོའི་སྡུག་བསྔལ་ལ་བལྟོས་ན་དེ་ཙམ་དུ་གནོད་པ་ཆེན་པོ་མིན་ལ། དེར་མ་ཟད་རང་གཞན་ལ་ཕན་བདེའི་དོན་ཆེན་དང་ལྡན་པས་སངས་རྒྱས་དག་ཀྱང་འདི་ལས་འགྲུབ་པར་འགྱུར་བས་ན། འགྲོ་བ་མཐའ་ཡས་པའི་རྒྱུད་ཀྱི་གནོད་པ་སེལ་བའི་ཆེད་དུ་དཀའ་སྤྱད་ཀྱི་སྡུག་བསྔལ་ལ་དགའ་བ་ཉིད་ཀྱིས་སེམས་འབའ་ཞིག་དུས་འདིར་བྱ་བར་རིགས་སོ།། 

བཞི་པ་བདག་གི་དགྲ་ལ་ལེགས་པར་བྱེད་པ་ལ་བཟོད་པ་ནི། གཞན་གྱིས་བདག་གི་དགྲ་བོ་ལ་ཡོན་ཏན་དང་ལྡན་ནོ་ཞེས་བསྟོད་ནས་གལ་ཏེ་བསྟོད་མཁན་དེ་ཡོན་ཏན་ལ་དགའ་བའི་བདེ་བ་ཐོབ་པ་ཡིན་སྙམ་ནས་ཁྲོ་ན། ཡིད་ཁྲོད་ཀྱང་ནི་དགྲ་དེ་བསྟོད་ནས་ཅི་ཕྱིར་གཞན་དགའ་བའི་ཚུལ་དེ་ལྟར་ཡོན་ཏན་མཐོང་བའི་དགའ་བ་ཉམས་སུ་མྱོང་བར་མི་བྱེད་དེ་དགའ་བར་འོས་སོ།། སེམས་ཁྲོད་ཀྱི་དགའ་བའི་བདེ་བ་གཞན་གྱི་ཡོན་ཏན་ལ་སྤྲོ་བས་ཐོབ་པ་འདི་ནི་མཐར་ཐུག་གི་བདེ་བ་འབྱུང་བའི་རྒྱུ་གང་ཞིག། གཞན་གྱི་བསོད་ནམས་དང་ལེགས་བྱས་ལ་རྗེས་སུ་ཡི་རང་གི་ཆར་གཏོགས་པ་ཁ་ན་མ་ཐོ་བའི་སྡིག་པ་མེད་པའི་དགེ་བ་མཚན་ཉིད་ཅན་ཡིན་པའི་ཕྱིར། རྒྱལ་བ་སྲས་བཅས་ཡོན་ཏན་དང་ལྡན་པ་རྣམས་ཀྱིས་མ་བཀག་པར་གནང་ཞིང་། སྙན་པར་སྨྲ་བ་ནི་གཞན་གདུལ་བྱ་སྡུད་པ་ཡི་ཐབས་མཆོག་ཀྱང་ཡིན་ནོ།། གཞན་ཡང་དེ་ལྟར་དགྲ་དེའི་ཡོན་ཏན་བསྟོད་ན་བསྟོད་བྱ་དེ་ཡིད་བདེ་བར་འགྱུར་ཞེས་གལ་ཏེ་ཕྲག་དོག་གི་དབང་གིས་ཡིད་ཁྱོད་རང་གི་བདེ་བའི་རྒྱུ་འདི་མི་འདོད་ན། བྲན་གཡོག་ལ་གླ་རྔན་སྦྱིན་པ་དང་ཕན་འདོགས་སོགས་སྤངས་ན་དེ་སྤངས་པའི་ཕྱིར་རང་གི་དོན་མི་འགྲུབ་པ་ལྟར། མཐོང་བ་ཚེ་འདི་དང་མ་མཐོང་བ་ཚེ་ཕྱི་མ་རྣམས་སུ་བདེ་བའི་རྒྱུ་དང་བྲལ་བས་རང་གི་བདེ་བ་ཐམས་ཅད་ཉམས་པར་འགྱུར་ཏེ། གཞན་ལ་ཕན་པ་དང་བདེ་བའི་ཁྱད་པར་གྱིས་དགའ་བར་མ་བྱས་ན་བླ་མེད་བྱང་ཆུབ་འགྲུབ་རེ་ཀན་ནོ།། རང་གི་ཡོན་ཏན་བརྗོད་པ་ཐོས་པའི་ཚེ་བརྗོད་མཁན་གཞན་ལའང་བདེ་བ་འདོད་པར་བྱེད་ལ། གཞན་གྱི་ཡོན་ཏན་བརྗོད་པའི་ཚེ་གཞན་གྱི་བདེ་བ་སྨོས་ཅི། རང་ལའང་བདེ་བ་མི་འདོད་ཅིང་ཡིད་མི་བདེ་པར་བྱེད་ན་ཤིན་ཏུ་འཁྲུལ་པ་ཡིན་ནོ།། དེར་ཡང་མ་ཟད་སེམས་ཅན་ཐམས་ཅད་ལ་ཕན་བདེ་སྒྲུབ་པར་འདོད་པས་སྔར་བྱང་ཆུབ་མཆོག་ཏུ་ནི་སེམས་བསྐྱེད་པ་བླངས་ནས་ཡོད་པ་གང་ཞིག། ཕྱིས་སེམས་ཅན་རང་རང་གིས་བདེ་བ་ཁྱད་པར་ཅན་རྙེད་ན། དེས་ཀ་ོཡིད་ཁྱོད་ཅི་སྟེ་ཁྲོ་བར་བྱེད་དེ། བདག་ཉིད་ཀྱིས་ཕན་འདོགས་པའི་ངལ་བ་བྱ་མ་དགོས་པའི་ཕྱིར་དང་། ཁྲོས་ན་སེམས་བསྐྱེད་ཉམས་པའི་ཕྱིར་རོ།། སྔར་སེམས་བསྐྱེད་པའི་དུས་སུ་འཇིག་རྟེན་གསུམ་པོས་མཆོད་འོས་གནས་སུ་འཚང་རྒྱ་བར་འགྱུར་བ་ཞིག་སེམས་ཅན་རྣམས་ཐམས་ཅད་ལ་འབྱུང་བར་འདོད་ཅེས་དམ་བཅས་ན། གཞན་ལ་བསྙེན་བཀུར་ངན་ངོན་ཙམ་བྱེད་པ་མཐོང་ནས་ཅི་ཕྱིར་དེ་ལ་མི་བཟོད་པས་གདུང་ཞིང་ཁྲོ་བར་བྱེད་དེ་མི་རིགས་པའི་ཚུལ་ལ་མཐའ་མེད་དོ།། དཔེར་ན་གསོ་བྱ་གཉེན་འཁོར་གང་ཞིག། ཁྱོད་གསོ་བ་པོ་ཡིན་ཅིང་ཁྱོད་ཉིད་ཀྱིས་ནི་ཟས་གོས་ལ་སོགས་པ་སྦྱིན་བྱ་དེ་ལ་ཁྱོད་ཉིད་ཀྱིས་སྦྱིན་མ་དགོས་པར་གཉེན་གྱིས་འཚོ་བ་གཞན་ནས་རྙེད་པར་གྱུར་ན་དགར་མི་འགྱུར་བར་སླར་ཁྲོའམ་སྟེ་མི་འོས་པ་བཞིན་ནོ།། འདི་ལྟར་འཕྲལ་གྱི་བདེ་བ་རྙེད་བཀུར་ངན་ངོན་ཙམ་དེ་ཡང་ཅི་སྟེ་འགྲོ་བ་རྣམས་ལ་ཡོད་པར་མི་འདོད་ན། དེ་དག་ལ་ཡུན་གྱི་བདེ་བ་བྱང་ཆུབ་ཐོབ་པར་འདོད་པ་གང་ཞིག་ཡིན་ཏེ་བརྫུན་དུ་ཆེ་ལ། སྐྱེས་བུ་གང་ཞིག། གཞན་གྱི་འབྱོར་པ་ལ་ཁྲོ་བའི་བསམ་ངན་ཅན་དེ་ལ་བྱང་ཆུབ་ཀྱི་སེམས་བཟང་པོ་ནི་ག་ལ་ཡོད་དེ་གཏན་ནས་མེད་པར་མངོན་ནོ།། གཞན་ཡང་འདི་ལྟར་གལ་ཏེ་རང་གི་དགྲའམ་གཞན་དེས་སྦྱིན་བདག་དེ་ལས་ཡོ་བྱད་མང་པོ་རྙེད་ཅིང་ཐོབ་པར་གྱུར་ནས་ཡོད་དམ། མ་རྙེད་པར་སྦྱིན་བདག་རང་གི་ཁྱིམ་ན་གནས་པར་གྱུར་པ་ཀུན་ཏུའང་དངོས་པོ་དེ་རྣམས་ཁྱོད་ལ་མེད་པར་མཚུངས་ན། སྦྱིན་པ་པོས་དེ་ལ་བྱིན་རུང་མ་བྱིན་རུང་ཕྲག་དོག་ཅན་ཁྱོད་ལ་དེས་ཅི་ཞིག་བྱ་སྟེ་སེམས་ཅན་ཀུན་ཏུ་འཁྲུགས་པས་དོན་ཅུང་ཟད་ཀྱང་བྱར་མེད་དོ།། སྔོན་གྱི་དུས་སུ་བསགས་པའི་བསོད་ནམས་དང་ནི་སྤྱོད་པ་དག་པ་ལས་བྱུང་བའི་དད་པ་དང་གཞན་ཕན་བྱང་ཆུབ་ཀྱི་འཇུག་པ་སོགས་རང་གི་ཡོན་ཏན་རྣམས་ཕྲག་དོག་གིས་ཅི་ཕྱིར་འདོར་ཏེ་འདོར་བར་མི་རིགས་ཤིང་། མ་ཟད་རྙེད་པ་ཐོབ་པར་གྱུར་པ་ལ་དེ་ཐོབ་པའི་རྒྱུ་ཚེ་འདི་དང་ཚེ་རབས་གཞན་རྣམས་སུ་བསོད་ནམས་དང་ལྡན་པའི་ལས་དེ་དག་༌༌༌༌མི་འཛིན་པ་སྐྱོན་ཅན་རང་ཉིད་ལ་རྒྱུ་མཚན་གང་གིས་ཁྲོ་བར་མི་བྱེད་སྨྲོས་ཏེ་ཁྲོ་བར་བྱ་ཡི་གཞན་ལ་ནི་མ་ཡིན་ནོ།། ཁྱོད་ནི་རང་གིས་རྙེད་པ་མི་འཐོབ་པའི་རྒྱུ་མ་བྱིན་ལེན་སོགས་སྡིག་པ་བྱས་པ་ལ་འགྱོད་པའི་མྱ་ངན་མེད་པར་མ་ཟད་ཀྱི། རྙེད་པ་ཕུན་ཚོགས་འབྱུང་བའི་རྒྱུ་བསོད་ནམས་རྒྱ་ཆེན་པོ་བྱས་པ་གཞན་དག་དང་ལྷན་ཅིག་འགྲན་པར་བྱེད་འདོད་དམ་སྟེ་བཞད་གད་ཀྱི་གནས་སོ།། 

གཉིས་པ་འདོད་པའི་གེགས་བྱེད་པ་ལ་བཟོད་པ་བསྒོམ་པ་ལའང་གཉིས། དགྲ་བོའི་མི་འདོད་པའི་གེགས་བྱེད་པ་ལ་བཟོད་པ་བསྒོམ་པ། བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ་བསྒོམ་པའོ།། དང་པོ་ནི། བམ་པོ་གཉིས་པ། གལ་ཏེ་རང་གི་དགྲ་བོ་ཞིག་མི་དགའ་ཞིང་སྡུག་བསྔལ་བར་གྱུར་ནའང་དེ་ལ་ཡིད་ཁྱོད་དགའ་བར་འོས་པ་ཅི་ཞིག་ཡོད་ལ། དགྲ་ལ་མི་འདོད་པ་འབྱུང་བར་གྱུར་ཅིག་སྙམ་དུ་ཁྱོད་ཀྱི་ཡིད་སྨོན་ཙམ་གྱིས་ནི་དེ་ལ་གནོད་པའི་རྒྱུར་མི་འགྱུར་རོ།། ཁྱོད་ཀྱི་འདོད་པས་སྡུག་བསྔལ་དེ་དགྲ་བོའི་ཐོག་ཏུ་གྲུབ་ན་ཡང་ཁྱོད་དགའ་བར་བྱ་རྒྱུ་ཅི་ཞིག་ཡོད་དེ་མེད་དོ།། གལ་ཏེ་འཚེངས་པར་གྱུར་ཏོ་ཞེ་ན། འདོད་དོན་གྲུབ་པའི་ཡོན་ཏན་ཁྱད་པར་ཅན་མིན་ཏེ། ངན་སེམས་དེ་ལས་ཕུང་ཚབ་ཆེས་ཆེ་བ་རང་གཞན་ཅི་ཞིག་ཡོད་དེ་ངན་འགྲོར་ལྟུང་བས་སོ།། ཉོན་མོངས་ཉ་པ་དང་འདྲ་བས་བཏབ་པ་ཡི་ལས་ངན་པའི་མཆིལ་པ་སྟེ་ལྕགས་ཀྱུ་འདི་ནི་མི་བཟད་ཅིང་གཟེ་ལ་རྣོ་བ་དེས་བཟུང་ནས། སེམས་ཅན་དམྱལ་བའི་བུམ་པར་ཏེ་ཟངས་སུ་ཡང་དམྱལ་བའི་སྲུང་མས་བདག་འཚེད་པའི་སྔུག་བསྔལ་དྲག་པོ་ཡུན་རིང་དུ་མྱོང་བ་ཞིག་བྱེད་པར་ངེས་པའི་ཕྱིར་རོ།། 

གཉིས་པ་ནི། རང་ཉིད་ལ་བསྟོད་པ་དང་སྙན་པའི་གྲགས་པ་སྒྲོག་པའི་རིམ་གྲོས་ནི། ཕྱི་མ་ཕན་པའི་བསོད་ནམས་འཕེལ་བར་མི་འགྱུར་ལ། ཚེ་འདིར་ཕན་པའི་ཚེ་རིང་བར་མི་འགྱུར་ཞིང་། བདག་གི་སྟོབས་ཀྱང་བསྐྱེད་པར་མི་འགྱུར་བ་དང་། ནད་མེད་པར་འགྱུར་བའང་མིན་ཅིང་། ལུས་བདེ་བར་ཡང་མི་འགྱུར་ན་བསྟོད་བཀུར་སྙན་གྲགས་ཅན་ལ་ཞེན་པས་ཅི་ཞིག་བྱ་སྟེ། འདི་ཕྱིར་ཕན་པའི་དོན་གང་ཡང་མེད་པའི་ཕྱིར་རོ།། བདག་ནི་རང་དོན་མི་ཤེས་ན་ཕར་ཞོག། གལ་སྲིད་རང་དོན་ཤེས་ཤིང་དོན་དུ་གཉེར་བར་གྱུར་ན། བསྟོད་སོགས་དེ་ལ་རང་དོན་གྲུབ་པའི་དགོས་པ་ཅི་ཞིག་ཡོད་དེ་ཐབས་ཁྱད་པར་ཅན་མ་ཡིན་པའི་ཕྱིར་རོ།། འོན་ཏེ་ཕུགས་སུ་དོན་མེད་ཀྱང་འཕྲལ་དུ་ཡིད་བདེ་བ་འབའ་ཞིག་འདོད་པའི་ཕྱིར་བསྟོད་བཀུར་སོགས་དགོས་སོ་སྙམ་ན་ནི་ཡིད་བདེ་འབའ་ཞིག་གི་ཆེད་རྒྱན་པོ་འགྱེད་པ་དང་། སྨད་འཚོང་མའི་གནས་སུ་བགྲོད་པ་དང་། སྡིག་ཟས་ལ་སྤྱོད་པ་སོགས་དང་། མྱོས་འགྱུར་གྱི་ཆར་ཡང་བསྟེན་པ་དང་། བསླབ་པ་དང་འགལ་བའ་ལས་མང་པོའང་བྱ་དགོས་སོ།། བླུན་རྨོངས་འགས་གྲགས་པ་འབྱུང་བའི་དོན་དུ་གླང་པོ་ཆེ་སོགས་ནོར་བཟང་པོ་རྣམས་ཀྱང་རྩྭ་ལྟར་གཏོང་ཞིང་། དཔའ་བོའི་གྲགས་པ་ཐོབ་ཕྱིར་གཡུལ་ངོར་བདག་ཉིད་ཀྱང་ནི་གསོད་པར་བྱེད་ན། སྙན་པར་སྨྲ་བའི་ཚིག་འབྲུ་རྣམས་ཀྱིས་ཅི་ཞིག་བྱ་སྟེ། ཤི་འཕོས་པ་ན་སྙན་གྲགས་དེས་ཀོ་ལུས་སེམས་སུ་ཞིག་ལ་བདེ་སྟེ་ཕན་པ་མི་སྣང་བའི་ཕྱིར་རོ།། རྩེད་མོ་དོན་དུ་གཉེར་ནས་བྱེ་མ་ལས་བྱས་པའི་ཁང་བུ་ཞིག་ཅིང་རྡིབ་པར་གྱུར་ན་བྱིས་པ་རྣམས་ནི་ག་ཆད་དེ་ཐང་ཆད་ཆད་དུ་ངུ་བ་དེ་བཞིན་དུ་བསྟོད་པ་དང་གྲགས་པ་ཉམས་པས་མྱ་ངན་བྱེད་ན་རང་གི་སེམས་ནི་བྱིས་པ་བཞིན་ཅོལ་ཆུང་ཀླད་མེད་པའི་མཚན་ཉིད་ཅན་ནོ།། རེ་ཞིག་དཔྱད་ན་ཕྱི་རོལ་གྱི་སྒྲ་ལ་ནི་ཀུན་སློང་གི་སེམས་མེད་པའི་ཕྱིར་བདག་ལ་བསྟོད་པར་འདོད་པའི་སེམས་ཡོང་ཡེ་མི་སྲིད་པས་དེ་ལ་དགའ་བར་བྱ་བ་དོན་མེད་ཅིང་། བདག་ལ་བསྟོད་པ་པོ་གཞན་དག་དགའ་བའོ་ཞེས་གྲགས་པའི་ཚུལ་དེ་ནི་བདག་ཉིད་དགའ་བའི་རྒྱུ་ཡིན་གྲང་སྙམ་ན། གང་ཟག་གཞན་ནམ་ཡང་ན་བདག་ལའང་རུང་གཞན་དགའ་བ་གཞན་གྱི་རྒྱུད་ལ་ཡོད་པའི་དགའ་བ་དེས་བདག་ལ་ཅི་ཞིག་ཕན་ཏེ་མི་ཕན་པའི་ཕྱིར་དང་། གཞན་རྒྱུད་ལ་ཡོད་པའི་དགའ་བདེ་དེ་ནི་ཕ་རོལ་པོ་དེ་ཉིད་ཀྱི་ཉམས་སུ་མྱང་བྱ་ཡིན་གྱི། བདག་གིས་དེ་ལས་བགོས་པའི་ཆ་ཤས་ཙམ་ཡང་མ་འཐོབ་པའི་ཕྱིར། གཞན་རྒྱུད་ཀྱི་དགའ་བ་དེ་རང་ཉིད་དགའ་བའི་རྒྱུ་མ་ཡིན་ནོ།། བྱང་སེམས་རང་ནི་གཞན་དེ་བདེ་བ་ཡིས་ནི་བདག་ཀྱང་དགའ་ཤིང་བདེའོ་ཞེ་ན། སེམས་ཅན་ཀུན་ལའང་དེ་བཞིན་བྱ་དགོས་པར་རིགས་ན་ཅི་ཕྱིར་དགྲ་སོགས་གཞན་ལ་གཞན་གྱིས་བསྟོད་པས་དགའ་བ་ཡིས་གཞན་བདེ་བར་གྱུར་ན་ཕྲག་དོག་གིས་བདག་ཡིད་མི་བདེ་བར་བྱེད་པ་འགལ་ཏེ་ཤིན་ཏུ་དགའ་བར་འོས་སོ།། དེ་བས་ན་བདག་ནི་གཞན་གྱིས་བསྟོད་དོ་བཀུར་རོ་སྙམ་པར་བརྗོད་དོ་ཞེས་རང་གི་དགའ་བ་སྐྱེ་བར་འགྱུར་བ་དེ་ཡང་དེ་ལྟར་མི་འཐད་པས་བརྟགས་ན་བྱིས་པའི་སྤྱོད་པ་བྱེ་མའི་ཁང་བུ་འཆོས་པ་འདྲ་བ་ཁོ་ནར་ཟད་དོ།། བསྟོད་དང་གྲགས་སོགས་ཀྱིས་བདག་ནི་སེམས་རྣམ་པར་གཡེང་བར་བྱེད་ཅིང་། དེས་ནི་འཁོར་བ་ལ་སྐྱོ་བའང་འཇིག་པར་བྱེད་ལ། ཡོན་ཏན་དང་ལྡན་པའི་གང་ཟག་གཞན་ལ་ཕྲག་དོག་ཀྱང་འཕེལ་བ་དང་། རང་གི་བསོད་ནམས་དང་དགེ་རྩ་ཕུན་སུམ་ཚོགས་པའང་འཇིག་པར་བྱེད་པ་སོགས་ཉེས་དམིགས་མཐའ་ཡས་པ་ཡིན་ནོ།། 

གསུམ་པ་སེམས་ཅན་ལ་གུས་པར་བྱ་བ་ལའང་གསུམ། བསོད་ནམས་ཀྱི་ཞིང་དུ་བསམས་ནས་གུས་པར་བྱ་བ། རྒྱལ་བ་དགྱེས་པ་ལ་བསམས་ནས་གུས་པར་བྱ་བ། ཕན་གནོད་ཀྱི་འབྲས་བུ་ལ་བསམས་ནས་གུས་པར་བྱ་བའོ།། དང་པོ་ནི། བསྟོད་སོགས་ལ་ཉེས་དམིགས་མང་བ་དེའི་ཕྱིར་བདག་གི་བསྟོད་བཀུར་སོགས་ནི་གཞིག་ཅིང་དགག་པའི་ཕྱིར་སེམས་ཅན་གང་དག་ཉེ་བར་གནས་པ་དེ་དག་གིས་བདག་ནི་བསྟོད་སོགས་ལ་ཆགས་ཤིང་སྲེད་པའི་ཉེས་པས་ངན་སོང་དུ་ལྟུང་བ་ལས་བསྲུང་ཞིང་བསྐྱབ་པའི་ཕྱིར་ཕན་འདོགས་པའི་གྲོགས་སུ་བརྩོན་པས་ཞུགས་པ་མིན་ནམ་སྟེ་ཡིན་པས་བྱས་པ་དྲིན་དུ་་གཟོ་བར་རིགས་སོ།། བདག་ནི་གྲོལ་བ་དོན་དུ་གཉེར་བ་ལ་རྙེད་དང་བཀུར་སྟིས་འཁོར་བར་འཆིང་པར་བྱེད་པས་ན་ད་ེནི་ནམ་ཡང་མི་དགོས་པས་སེམས་ཅན་གང་དག་བདག་ལ་རྙེད་བཀུར་གྱིས་བཅིངས་པ་གྲོལ་བར་བྱེད་པ་དེ་ལ་བདག་ནི་ཅི་ལྟར་ཁྲོ་སྟེ་མི་རིགས་སོ།། ཅིའི་ཕྱིར་ཞེ་ན། བདག་ནི་འཁོར་བའི་སྡུག་བསྔལ་ལ་འཇུག་པར་འདོད་པ་ལ་སངས་རྒྱས་རྣམས་ཀྱིས་ནི་ཕྱིན་གྱིས་བརླབས་པ་ཇི་ལྟ་བ་བཞིན་དུ། མྱ་ངན་གྱི་གནས་དེར་མི་གཏོང་བའི་སྒོ་འཕང་གསར་པ་ཉིད་དུ་གྱུར་པ་ད་ེལ་བདག་ནི་ཇི་ལྟར་ཁྲོ་སྟེ་ཐར་བདེའི་གྲོགས་སུ་འདུག་པའི་ཕྱིར་རོ།། གནོད་བྱེད་འདི་ནི་བདག་ལ་བསོད་ནམས་འགྲུབ་པའི་གེགས་བྱེད་ཅེས་དེ་ལའང་ཁྲོ་བར་རིགས་པ་མིན་ཏེ། སྔར་བཤད་པ་བཞིན་བཟོད་པ་དང་མཚུངས་པའི་དཀའ་ཐུབ་བམ་མཆོག་ཏུ་གྱུར་པའི་དགེ་བ་གཞན་ཡོད་པ་མིན་ན་དེ་ལ་བདག་ནི་མི་གནས་སམ་སྟེ་གནས་པར་འོས་སོ།། གལ་ཏེ་བདག་ནི་ཁོང་ཁྲོ་ལ་སོགས་པའི་རང་སྐྱོན་གྱིས་འདོད་པའི་གེགས་བྱེད་པ་འདི་ལ་བཟོད་པ་བསྒོམ་པར་མི་བྱེད་ན་བསོད་ནམས་དཔག་མེད་འགྲུབ་པའི་རྒྱུ་ནི་ཉེས་བར་གནས་པ་བཟོད་པའི་དཀའ་ཐུབ་དམ་པ་འདི་ལ་བདག་ཉིད་ཀྱིས་གེགས་བྱེད་པར་ཟད་དོ།། བཟོད་པ་གང་ཞིག་གནོད་བྱེད་གང་དག་མེད་ན་མི་འབྱུང་ལ། གནོད་བྱེད་གང་ཞིག་ཡོད་ན་བཟོད་པ་དེ་ཡོད་པར་འགྱུར་པ་ཡིན་པའི་ཕྱིར་དེ་ཉིད་དེ་ཡི་རྒྱུ་ཡིན་ན་ཇི་ལྟར་དགྲ་དེ་ལ་བཟོད་པའམ་བསོད་ནམས་ཀྱི་གེགས་ཞེས་བྱ་སྟེ་མི་རིགས་སོ།། དཔེར་ན་སྦྱིན་གཏོང་གི་དུས་སུ་ཕྱིན་པའི་སློང་མོ་པས་སྦྱིན་པ་འགྲུབ་པའི་གེགས་བྱས་པ་ཡོད་པ་མ་ཡིན་ལ། རབ་ཏུ་འབྱིན་པར་བྱེད་པའི་སྐབས་སུ་གྱུར་པ་ན། མཁན་པོ་ལ་སོགས་པས་རབ་བྱུང་གི་གེགས་བྱས་སོ་ཞེས་བྱར་མི་རུང་བ་བཞིན་ནོ།། འཇིག་རྟེན་ན་ནི་སྦྱིན་ཡུལ་་སློང་བ་པོ་མོད་པས་སྦྱིན་པ་འགྲུབ་པར་སླའི། བཟོད་ཡུལ་གནོད་པར་བྱེད་པ་དཀོན་པ་སྟེ། འདི་ལྟར་བྱང་ཆུབ་སེམས་དཔས་ཕར་གནོད་པ་མི་བྱེད་ཅིང་མ་བྱས་པ་དེའི་ཚེ་ན་འགའ་ཡང་ཚུར་གནོད་པ་མི་བྱེད་པ་ཉིད་དོ།། བཟོད་ཡུལ་དཀོན་པའི་རྒྱུ་མཚན་དེ་བས་ངལ་མ་བསྒྲུབས་པའི་ངང་ནས་དབུལ་པོའི་ཁྱིམ་དུ་ཡོངས་སྤྱོད་ཅི་འདོད་པའི་གཏར་ནི་བྱུང་བ་ལྟར། བྱང་ཆུབ་སེམས་དཔའི་སྤྱོད་པ་རྣམ་དག་བཟོད་པ་འགྲུབ་པའི་གྲོགས་སུ་གྱུར་པས་བདག་གིས་དགྲ་བྱུང་བ་རྣམས་ལ་དགའ་བར་བྱའོ།། དགྲ་འདི་དང་འགྲོགས་ནས་བདག་གིས་བཟོད་པ་བསྒོམ་པའི་བསོད་ནམས་རྒྱ་ཆེན་པོ་བསྒྲུབས་པས་ན། དེའི་ཕྱིར་བཟོད་པ་བསྒོམ་པའི་འབྲས་བུ་ཁྱད་པར་ཅན་ནི་དགྲ་འདི་ལ་ཐོག་མར་བདར་ཞིང་སྦྱིན་པར་འོས་ཏེ། འདི་ལྟར་གནོད་བྱེད་དེ་ནི་བཟོད་པའི་དཀའ་ཐུབ་མཐར་ཐུག་པ་འགྲུབ་པའི་རྒྱུ་ཡིན་པའི་ཕྱིར་རོ།། གལ་ཏེ་བདག་གི་བཟོད་པ་སྒྲུབ་པའི་གྲོགས་བྱའོ་སྙམ་པའི་བསམ་པ་མེད་པས་དགྲ་འདི་མཆོད་པར་བྱ་བའི་གནས་མིན་ནོ་ཞེ་ན། དགེ་བ་ཁྱད་པར་འཕགས་པ་འགྲུབ་པ་ཡི་ནི་རྒྱུར་རུང་བ་གསུང་རབ་དམ་པའི་ཆོས་ཀྱང་ཅི་སྟེ་མཆོད་དེ། དགེ་བའི་གྲོགས་བྱའོ་སྙམ་པའི་ཀུན་སློང་མེད་པའི་ཕྱིར་རོ།། གལ་ཏེ་དགྲ་འདི་ལ་གནོད་པ་བྱ་བའི་བསམ་པ་ཡོད་པས་མཆོད་བྱ་མིན་ལ། གསུང་རབ་ལ་གནོད་སེམས་མ་མཆིས་སོ་ཞེ་ན། སྨན་པ་བཞིན་དུ་བདག་ལ་གནོད་སེམས་མེད་པར་ཕན་པ་འབའ་ཞིག་བརྩོན་པ་ཡིན་ན་བདག་གིས་བཟོད་པ་དམ་པའང་ཅི་ལྟར་འགྲུབ་སྟེ་གནོད་བྱེད་མིན་པའི་ཕྱིར་རོ།། ཕན་བརྩོན་ལ་བརྟེན་ནས་བཟོད་པ་མི་འགྲུབ་པ་དེ་བས་ན་རབ་ཏུ་སྡང་བའི་སེམས་དང་ལྡན་པའི་གནོད་བྱེད་ལ་བརྟེན་ནས་བཟོད་པ་སྐྱེ་བས་ན། གནོད་བྱེད་དེ་ཉིད་བཟོད་པའི་དཀའ་ཐུབ་འགྲུབ་པའི་རྒྱུ་ཡིན་པས་དམ་པའི་ཆོས་བཞིན་དུ་མཆོད་པར་འོས་སོ།། དོན་དེའི་ཕྱིར་སེམས་ཅན་གྱི་ཞིང་ལ་བརྟེན་ནས་དགེ་འབྲས་འཕེལ་བ་དང་ནི་རྒྱལ་བའི་ཞིང་གིས་དགེ་འབྲས་བསྐྱེད་པ་ཞེས་གཉི་ག་འདྲ་བར་ཐུབ་པས་གསུངས་ཏེ། སྨོན་ལམ་རྣམ་པར་དག་པའི་མདོ་ལས། ངས་སྔོན་སེམས་ཅན་ཞིང་རྣམས་དང་།། ཐུབ་པའི་ཞིང་ལ་བརྟེན་ནས་ནི།། སངས་རྒྱས་ཆོས་རྣམས་མཐའ་ཡས་པའི།། ལོ་ཏོག་ཕུན་སུམ་ཚོགས་པ་ཐོབ།། ཅེས་སོ།། སེམས་ཅན་འདི་དག་མགུ་བར་བྱས་ནས་ཚོགས་བསགས་པ་མང་པོ་གང་ཞིག། འདི་ལྟར་ཕུན་སུམ་ཚོགས་པ་མང་པོའི་ཕ་རོལ་ཏུ་ཕྱིན་ནས་དོན་གཉིས་འགྲུབ་པར་སྣང་བའི་ཕྱིར། སེམས་ཅན་རྣམས་ལ་ཕན་བཏགས་པ་དང་རྒྱལ་བ་རྣམས་ལ་མཆོད་པ་ལས། འབྲས་བུ་སངས་རྒྱས་ཀྱི་ཆོས་སྟོབས་དང་མི་འཇིགས་པ་སོགས་འགྲུབ་པའི་ཆ་ནས་འདྲ་བ་ཡིན་ལ། རྒྱལ་བ་རྣམས་ལ་གུས་པར་བྱེད་པ་དེ་བཞིན་དུ་སེམས་ཅན་ལ་ཡང་གུས་པར་བྱ་བ་མིན་པ་ཅིའི་ཚུལ་ཏེ་མི་རིགས་སོ།། དེའང་བསམ་པའི་ཁྱད་པར་གྱིས་སངས་རྒྱས་ཉིད་ལ་མངའ་བའི་ཡོན་ཏན་རང་གིས་དེ་གཉིས་མཚུངས་པར་འཇོག་པ་མིན་གྱི། འབྲས་བུ་བྱང་ཆུབ་མཆོག་གི་རྒྱུ་བྱེད་པ་ལས་ཁྱད་པར་མེད་པ་ཡིན་པ་དེས་མཚུངས་པར་བལྟ་བ་ཡིན་ཏེ། སེམས་ཅན་རྣམས་ལའང་རྒྱུ་དེའི་ཡོན་ཏན་ཡོད་པ་དེའི་ཕྱིར་དེ་དག་མཉམ་པར་བཤད་པ་ཡིན་ནོ།། བྱམས་སེམས་ལྡན་པ་ལ་གཞན་གྱིས་མཆོད་པ་དང་བཀུར་པའི་བསོད་ནམས་གང་ཡིན་པ་དེ་ནི་སེམས་ཅན་གྱི་ཆེ་བ་ཉིད་དེ། སེམས་ཅན་མེད་ན་བྱམས་པ་མེད་པའི་ཕྱིར་རོ།། སངས་རྒྱས་ལ་དད་པའི་བསྙེན་བཀུར་ལས་བསོད་ནམས་གང་ཐོབ་པ་དེ་ཡང་སངས་རྒྱས་ཀྱི་ཆེ་བ་ཉིད་ཡིན་ཏེ། སངས་རྒྱས་ཀྱི་ཡོན་ཏན་མཐོང་ནས་དད་པའི་ཕྱིར་རོ།། འབྲས་བུ་སངས་རྒྱས་ཀྱི་ཆོས་འགྲུབ་པའི་ཆ་སེམས་ཅན་རྣམས་ལའང་ཡོད་པ་དེས་ན་སེམས་ཅན་དང་སངས་རྒྱས་དེ་དག་དགེ་བ་འཕེལ་བའི་ཞིང་དུ་མཉམ་པར་འདོད་པ་ཡིན་གྱི། མ་འདྲེས་པའི་ཆོས་བཅོ་བརྒྱད་སོགས་ཡོན་ཏན་རྒྱ་མཚོ་ལྟར་མཐའ་ཡས་པ་མངའ་བའི་ཆ་ནས་སངས་རྒྱས་རྣམས་དང་འགའ་ཡང་མི་མཉམ་པ་ཡིན་ནོ།། ཡོན་ཏན་མཆོག་ཚོགས་དུ་མ་དང་ལྡན་པའི་རྒྱལ་རྫོགས་པའི་སངས་རྒྱས་གཅིག་པུ་ད་ེཡི་ཡོན་ཏན་གྱི་ཆ་ཤས་ཕྲ་མོ་ཙམ་ཞིག་སེམས་ཅན་འགའ་ཞིག་ལ་སྣང་ནའང་དེ་ལ་མཆོད་པའི་དོན་དུ་ཁམས་གསུམ་གྱི་དངོས་པོ་ཐམས་ཅད་ཕུལ་ཡང་ཆུང་བར་འགྱུར་ལ། སངས་རྒྱས་ཀྱི་ཆོས་ཡོན་ཏན་མཆོག་ཏུ་གྱུར་པ་རྣམས་སྐྱེ་བའི་ཆ་ཤས་ནི་སེམས་ཅན་རྣམས་ལའང་ཡོད་པས་ན། རྒྱུ་མཚན་འདི་ཙམ་་དག་གི་ཆ་དང་ཡང་བསྟུན་ནས་སེམས་ཅན་རྣམས་སངས་རྒྱས་དང་འདྲ་བར་མཆོད་ཅིང་མཉེས་བྱར་རིགས་པར་འགྱུར་རོ།། 

གཉིས་པ་ནི། གཞན་ཡང་གཡོ་དང་སྒྱུ་མེད་པའི་སྒོ་ནས་མཐའ་ཀླས་པའི་འགྲོ་བ་ཡོངས་ཀྱི་གཉེན་དུ་གྱུར་ཅིང་ཕན་པའི་ཐབས་དང་དཔག་ཏུ་མེད་པ་མཛད་པའི་རྒྱལ་བའི་སྲས་དང་བཅས་པ་རྣམས་ལ་དྲིན་གྱི་ལན་བྱ་བར་འདོད་ནའང་སེམས་ཅན་མགུ་བར་བྱ་བ་ལ་མ་གཏོགས་པ་ཚུལ་གཞན་གང་ཞིག་གིས་ལན་ལོན་པར་འགྱུར་ཏེ་མི་འགྱུར་རོ།། ཆེད་དུ་བྱ་བ་སེམས་ཅན་གང་གི་ཕྱིར་དུ་དབུ་དང་ཡན་ལག་སོགས་སྐུ་ཡང་སྦྱིན་པར་གཏོང་ཞིང་མནར་མེད་དམྱལ་བའི་གནས་སུ་བཅུག་པའི་དཀའ་སྤྱད་མཛད་པ་རྣམས་ལ་དད་གུས་ཀྱི་བློ་ཡོད་ན། སེམས་ཅན་དེ་རྣམས་ལ་ཕན་བཏགས་པས་དྲིན་ལན་ལོན་པར་འགྱུར་བས་ན། རྒྱུ་མཚན་དེ་ལྟ་བས་སེམས་ཅན་འདི་དག་གིས་བདག་ལ་གནོད་པ་ཆེན་པོ་བྱེད་ན་ཡང་ཐམས་ཅད་ལ་བཟང་དགུ་འབའ་ཞིག་ཏུ་བསམས་ནས་བཟོད་པའི་དཀའ་ཐུབ་དམ་པ་ལ་སྤྱད་པར་བྱའོ།། རེ་ཞིག་དང་པོར་བདག་སོགས་འགྲོ་བ་མང་པོ་དག་གི་རྗེ་བོར་གྱུར་པའི་རྒྱལ་བ་སྲས་དང་བཅས་པ་ཉིད་ཀྱང་ནི། སེམས་ཅན་གང་དག་གི་དོན་གྱི་ཕྱིར་དུ་རང་གི་སྐུ་ལའང་མི་གཟིགས་ཤིང་བལྟོས་པ་མེད་པར་མཛད་པ་དེ་རྣམས་ལ། རྒྱུ་འབྲས་ལ་རྨོངས་པ་བདག་གིས་ཅི་ལྟར་ན་ང་རྒྱལ་གྱིས་ཁེངས་ནས་མི་གུས་པར་བྱ་ཞིང་བྲན་གྱི་དངོས་མི་བྱ་སྟེ་བྱ་བར་འོས་པས་གཡོག་གི་འདུ་བྱེད་ཀྱིས་བཀའ་བཞིན་བགྱི་་དགོས་སོ།། སེམས་ཅན་གང་དག་བདེ་བས་ཐུབ་པའི་དབང་པོ་རྣམས་དགྱེས་པར་འགྱུར་ཞིང་། སེམས་ཅན་གང་ལ་གནོད་ན་མི་དགྱེས་པར་འབྱུང་བར་འགྱུར་བ་གང་ཞིག། དུས་རྣམས་ཀུན་ཏུ་མཁྱེན་པས་གཟིགས་པའི་སྤྱན་ལ་སྒྲིབ་པ་མེད་ཅིང་སེམས་ཅན་ཐམས་ཅད་ལ་བུ་གཅིག་པུ་བཞིན་དུ་བརྩེ་བའི་ཕྱིར་ན། སེམས་ཅན་དེ་དག་དགའ་བས་ཐུབ་པ་ཀུན་དགྱེས་ཤིང་། དེ་དག་ལ་གནོད་པ་བྱས་པས་ཐུབ་པའི་དབང་པོ་ཀུན་ལ་གནོད་པ་བྱས་པ་ཡང་འགྱུར་རོ།། དཔེ་ཇི་ལྟར་ན་སྐྱེས་བུའི་ལུས་ལ་ཕྱོགས་ཀུན་ནས་མེ་འབར་བས་བསྲེགས་ཏེ་འདོད་པའི་ཡོན་ཏན་ལྔ་པོ་ཀུན་གྱིས་མཆོད་ཀྱང་ཡིད་བདེ་བར་མི་འགྱུར་བ་དེ་བཞིན་དུ། སེམས་ཅན་རྣམས་ལ་གནོད་པ་ཆེན་པོས་སྡུག་བསྔལ་བར་བྱས་ཏེ་དཀོན་མཆོག་མཆོད་ན་ཡང་ཐུགས་རྗེ་ཆེ་མངའ་སངས་རྒྱས་དང་བྱང་ཆུབ་སེམས་རྣམས་དགྱེས་པའི་ཐབས་ནམ་ཡང་མེད་དོ།། དེ་བས་ན་སྔོན་ཆད་བདག་གིས་མ་རིག་པས་འགྲོ་བ་མང་པོ་ལ་གནོད་པ་བྱས་པས་ཐུགས་རྗེ་ཆེ་མངའ་ཀུན་མི་དགྱེས་གྱུར་བ་གང་ཡིན་པའི་སྡིག་དེ་དེ་རིང་ཉིད་ནས་སོ་སོར་བཤགས་ཤིང་སླན་ཆད་བསྡམ་པར་བགྱི་ཡིས། ཐུགས་དང་འགལ་བས་མི་དགྱེས་པར་གྱུར་པ་གང་ལགས་པ་དེ་རྣམས་ཐུབ་དབང་སྲས་དང་བཅས་པས་བཟོད་པར་མཛད་དུ་གསོལ་ཞིང་། དེ་བཞིན་གཤེགས་པ་སྲས་བཅས་རྣམས་་དགྱེས་པར་བགྱི་པའི་སླད་དུ་ཇི་ལྟར་བཞེད་པ་བཞིན་དེང་ནས་ངེས་པར་བཟུང་སྟེ་འཇིག་རྟེན་མཐའ་དག་གི་བྲན་དུ་མཆིའོ།། དེས་ན་འགྲོ་བ་མང་པོའི་རྡོག་པས་བདག་གི་སྤྱི་བོར་བརྡེག་ཅིང་འཚོག་གམ། སྲོག་འགུམས་པར་བྱས་ཀྱང་ལན་མི་བསྔོ་བར་གུས་པར་བྱ་ཡི། འཇིག་རྟེན་མགོན་པོ་མཆོག་རྣམས་དགྱེས་པར་མཛོད་ཅིག། འགྲོ་བ་འདི་ཀུན་ཐུགས་རྗེའི་བདག་ཉིད་ཅན་གྱིས་སངས་རྒྱས་དེས་ཆོས་་དབྱིངས་མཉམ་པ་ཉིད་དུ་རྟོགས་པ་དང་བདག་གཞན་བརྗེ་བའི་སྒོ་ནས་བདག་ཏུ་མཛད་པ་འདི་ལ་ཐེ་ཚོམ་མེད་ཅིང་། ཀུན་རྫོབ་ཏུ་སེམས་ཅན་གྱི་ངོ་བོར་མཐོང་བ་འདི་དག་ཉིད་ནི་དོན་དམ་པར་མགོན་པོ་རྫོགས་པའ་སངས་རྒྱས་དེའི་བདག་ཉིད་དམ་རང་བཞིན་དུ་གནས་པ་ཡིན་༷པས་ཅིའི་ཕྱིར་གུས་པར་མི་བྱེད་དེ་གུས་པར་བྱ་བར་རིགས་སོ།། སེམས་ཅན་མགུ་བར་བྱེད་པ་འདི་ཉིད་དེ་བཞིན་གཤེགས་པ་རྣམས་མཉེས་བྱེད་ཡིན་ལ། རང་དོན་བསོད་ནམས་ཀྱི་ཚོགས་ཡང་དག་སྒྲུབ་པའང་འདི་ཉིད་ཡིན་པར་བཤད་དོ།། འཇིག་རྟེན་གྱི་སྡུག་བསྔལ་མཐའ་དག་སེལ་བའི་ཐབས་དམ་པའང་འདི་ཉིད་ཡིན་ཏེ། གཞན་མགུ་བས་ལམ་རྣམ་དག་ལ་འཛུད་པར་ནུས་པའི་ཕྱིར་རོ།། རྒྱུ་མཚན་དེ་ལྟ་བས་ན་བདག་གིས་རྟག་ཏུ་སེམས་ཅན་མགུ་བའི་སྤྱོད་པ་འདི་ཉིད་བྱའོ།། 

གསུམ་པ་ནི། དཔེར་ན་རྒྱལ་པོ་ཆེན་པོས་མངགས་པའི་མི་འགའ་ཞིག་གིས་འབངས་ཀྱི་སྐྱེ་བོ་མང་པོ་ལ་གནོད་པར་བྱེད་ཀྱང་། སྐྱེ་བོའི་ནང་ནས་ཕྱི་རྗེས་ལྟ་ཤེས་པའི་མིག་རྒྱང་རིང་པོ་དག་སླར་གཞོམ་པར་ནུས་ཀྱང་ཕྱིར་ལན་དུ་གནོད་པར་མི་བྱེད་དེ། འདི་ལྟར་མི་དེ་གཅིག་པུ་ལ་སྐྲག་པས་མ་ཡིན་གྱི། རྒྱལ་པོའི་མཐུ་སྟོབས་དང་ནུས་པ་ཐམས་ཅད་དེ་ཡི་དཔུང་གཉེན་ཡིན་པའི་ཕྱིར་དང་། དེ་བཞིན་གནོད་བྱེད་ཀྱི་དགྲ་བོ་ཉམ་སྟོབས་ཆུང་བ་འགའ་ཡིས་གནོད་པ་སྣ་ཚོགས་བྱེད་ན་ཡང་བདག་གིས་ཁྱད་དུ་བསད་ནས་བརྙས་པར་མི་བྱ་ཞིང་། འདི་ལྟར་དམྱལ་བའི་སྲུང་མ་གཤིན་རྗེའི་སྐྱེས་བུ་རྣམས་དང་། ཐུགས་རྗེ་ཆེན་པོ་དང་ལྡན་པའི་སངས་རྒྱས་བྱང་སེམས་རྣམས་དེ་ཡི་དཔུང་དང་འདྲ་བའི་ཕྱིར་རོ།། དཔེ་ཇི་ལྟར་ན་དམངས་ཕལ་པ་རྣམས་ཀྱིས་རྒྱལ་པོ་གཏུམ་མོ་གདུག་པ་ཅན་ཐབས་སྣ་ཚོགས་ཀྱིས་མགུ་བར་བྱེད་པ་བཞིན། བསམ་པའི་བྱེ་བྲག་སྣ་ཚོགས་པའི་སེམས་ཅན་རྣམས་ནི་ཐབས་དུ་མའི་སྒོ་ནས་མགུ་བར་བྱ་དགོས་ཏེ། རྒྱལ་པོ་ལྟ་བུ་ཞིག་མ་མགུ་ཞིང་ཁྲོས་པར་གྱུར་ན་ཡང་ཚེ་འདིར་གནོད་པ་ཙམ་ནུས་ཀྱི། སེམས་ཅན་རྣམས་མི་མགུ་བར་བྱས་པ་ཡིས་ཕྱི་མར་རྣམ་སྨིན་མྱོང་བར་འགྱུར་བ་གང་ཡིན་པ་དམྱལ་བའི་སྡུག་བསྔལ་གྱིས་གནོད་པ་ལྟ་བུ་ཕལ་གྱི་རྒྱལ་པོ་དེས་བྱེད་དམ་སྟེ་བྱེད་པར་མི་སྲིད་ལ། རྒྱལ་པོ་ལྟ་བུ་ཞིག་མགུ་ན་ཡང་གནས་སྐབས་ཀྱི་ལེགས་ཚོགས་ཅི་རིགས་སྦྱིན་གྱི། སེམས་ཅན་རྣམས་མགུ་བར་བྱས་པ་ཡིས་འཐོབ་པར་འགྱུར་བ་གང་ཡིན་པ་རྫོགས་པའི་སངས་རྒྱས་ཀྱི་གོ་འཕང་ཉིད་སྦྱིན་པར་མི་སྲིད་དོ།། སེམས་ཅན་མང་པོ་མགུ་བ་ལས་བྱུང་བ་ཡི་འབྲས་བུ་མ་འོངས་པ་ན་རྫོགས་པའི་སངས་རྒྱས་ཀྱི་གོ་འཕང་འགྲུབ་པ་ལྟ་ཞོག། ཚེ་འདི་ཉིད་ལ་དཔལ་དང་འབྱོར་བ་ཆེན་པོ་དང་། སྙན་པའི་གྲགས་པ་ཆེན་པོ་དང་བདེ་སྐྱིད་ལེགས་ཚོགས་དང་ལྡན་པར་འགྱུར་བ་ཅིས་མ་མཐོང་སྟེ་མཐར་ཐུག་དང་གནས་སྐབས་ཀྱི་བདེ་དོན་མངོན་དུ་བྱེད་པའི་ཕྱིར་རོ།། སངས་རྒྱས་མ་ཐོབ་ཀྱི་བར་དུ་འཁོར་བར་གནས་པའི་ཚེ་ཡང་བཟོད་པ་བསྒོམས་པས་གཟུགས་མཛེས་ཤིང་ཡིད་དུ་འོང་བ་དང་དབང་པོ་མ་ཚང་བའི་སྐྱོན་དང་བྲལ་བ་ལ་སོགས་པ་དང་། ནད་ཀྱིས་གཟིར་བའི་རིགས་མེད་པ་དང་། གྲགས་པ་མཆོག་དང་ལྡན་པ་ཡིས་ཤིན་ཏུ་ཡུན་རིང་པོར་འཚོ་བ་དང་། རྒྱལ་སྲིད་རིན་པོ་ཆེ་བདུན་ལ་སོགས་ཏེ་སྟོབས་འབྱོར་ཕུན་སུམ་ཚོགས་པ་འཁོར་ལོས་སྒྱུར་བའི་རྒྱལ་པོའི་་བདེ་བརྒྱས་པ་ཉིད་ཐོབ་པར་འགྱུར་རོ།། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བཟོད་པ་བསྟན་པ་ཞེས་བྱ་བ་སྟེ་ལེའུ་དྲུག་པའོ།།

གསུམ་པ་མི་ཉམས་པར་གོང་ནས་གོང་དུ་འཕེལ་བར་བྱེད་པ་ལའང་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་རྣམ་པ་གཉིས་གོང་ནས་གོང་དུ་འཕེལ་བའི་ཐབས་སམ་གྲོགས་སུ་གྱུར་པ་བརྩོན་འགྲུས་ཀྱི་ལེའུ། དོན་དམ་སེམས་བསྐྱེད་གོང་ནང་གོང་དུ་འཕེལ་བར་བྱེད་པ་ཤེས་རབ་ཀྱི་ལེའུ་དང་གསུམ། དང་པོ་བརྩོན་འགྲུས་ཀྱི་ལེའུ་ལའང་གཉིས། གཞུང་དང་། མཚན་ནོ།། དང་པོ་ལ་གཉིས། བརྩོན་འགྲུས་བརྩམ་དགོས་པའི་་རྒྱུ་མཚན་མདོར་བསྟན་པ་དང་། ཇི་ལྟར་རྩོམ་ཚུལ་རྒྱས་པར་བཤད་པའོ།། དང་པོ་ནི། དེ་ལྟར་བཟོད་པའི་དཀའ་སྤྱད་དམ་པ་དང་ལྡན་པས་བརྩོན་འགྲུས་བརྩམ་པར་བྱ་སྟེ། འདི་ལྟར་བརྩོན་འགྲུས་ཡོད་པ་ལ་འབྲས་བུ་བྱང་ཆུབ་ཆེན་པོ་བསྡུ་བ་མེད་པར་འགྱུར་ཞིང་གནས་པའི་ཕྱིར་རོ།། དཔེར་ན་རླུང་མེད་ན་ནི་གཡོ་བ་མེད་པ་བཞིན་དུ་བསོད་ནམས་དང་ཡེ་ཤེས་ཀྱི་ཚོགས་ཀྱང་བརྩོན་འགྲུས་མེད་ན་མི་འབྱུང་ངོ་།། 

གཉིས་པ་རྒྱས་བཤད་ལའང་གསུམ། བརྩོན་འགྲུས་ཀྱི་ངོ་བོ་ངོས་བཟུང་བ་དང་། བརྩོན་འགྲུས་ཀྱི་མི་མཐུན་ཕྱོགས་སྤངས་པ། མཐུན་ཕྱོགས་སྒྲུབ་པའོ།། དང་པོ་ནི། བརྩོན་འགྲུས་ཀྱི་ང་ོབོ་གང་ཞེ་ན། སྦྱིན་སོགས་དགེ་བ་ལ་དམིགས་པའ་སྤྲོ་བ་ཁྱད་པར་ཅན་གྱིས་འཇུག་པའི་སེམས་པའོ།། 

གཉིས་པ་ལའང་གཉིས། མི་མཐུན་པའི་ཕྱོགས་ལེ་ལོ་རྒྱུ་འབྲས་དང་བཅས་པ་ངོས་བཟུང་བ་དང་། དེ་ཇི་ལྟར་སྤོང་ཐབས་ཀྱི་གཉེན་པོ་བཤད་པའོ།། དང་པོ་ནི། བརྩོན་འགྲུས་དེ་ཡི་མི་མཐུན་ཕྱོགས་ངོས་བཟུང་ནས་བཤད་པར་བྱ་སྟེ། ལུས་སེམས་ཀྱི་འཇུག་པས་དགེ་བ་ལ་མི་གོམས་པ་སྦྱོར་བ་མེད་པའི་ལེ་ལོ་དང་། མི་དགེ་བ་དང་ལུང་མ་བསྟན་པའི་དབང་དུ་སོང་བ་བྱ་བ་ངན་པ་ལ་ཞེན་པའི་ལེ་ལོ་དང་། དཀའ་བའི་གནས་ཀྱི་ལས་ལ་འཚེར་ཞིང་། དེ་ལྟར་མི་ནུས་སྙམ་པ་སྒྱིད་ལུག་བདག་ཉིད་བརྙས་པའི་ལེ་ལོའོ།། དེ་དག་གི་རྒྱུ་ནི་སྙོམས་ལས་ཀྱི་དབང་དུ་གྱུར་པ་དང་། ཟག་བཅས་ཀྱི་བདེ་བའི་རོལ་མྱོང་ཞིང་ཆགས་པ་དང་། གཉིད་ཀྱིས་ནོན་པ་ལ་བརྟེན་པའི་སྲེད་པ་འཕེལ་བ་ཡིས་འཁོར་བའི་སྡུག་བསྔལ་གྱིས་མི་སྐྱོ་བར་གྱུར་པ་རྣམས་ལས་ནི་ལེ་ལོ་རྣམས་ཉེ་བར་སྐྱེ་བར་འགྱུར་རོ།། 

གཉིས་པ་ལངའ་གསུམ། སྙོམས་ལས་འཛིན་པ་ལེ་ལོའི་གཉེན་པོ་བསྒོམ་ཚུལ། བྱ་བ་ངན་ཞེན་གྱི་ལེ་ལོའི་གཉེན་པོ་བསྒོམ་ཚུལ། སྒྱིད་ལུག་བདག་ཉིད་བརྙས་པའི་ལེ་ལོའི་གཉེན་པོ་བསྒོམ་ཚུལ་ལོ།། དང་པོ་ནི། ཉོན་མོངས་རྣམས་ནི་ཉ་དང་རི་དྭགས་གསོད་པའི་རྔོན་པ་དང་ཚུལ་འདྲ་བའི་རྒྱ་བས་བཤོར་ཞིང་བཀུག་ནས་ནི། འཁོར་བར་སྐྱེ་བའི་རྒྱར་ནི་དམ་དུ་ཆུད་པར་གྱུར་ནས་འཆི་བདག་གཤིན་རྗེའི་ཁར་ནི་སོང་བར་གྱུར་པ་འདི་ཅི་སྟེ་ད་དུང་མ་ཤེས་སམ་སྟེ་ཚོད་ཅིག་ཡིན་ནོ།། རང་དང་རིས་མཐུན་སྡེ་ཚན་གཉེན་འཁོར་རྣམས་རིམ་གྱིས་གསོད་པས་འཆི་བ་ཡང་ཁྱོད་ཀྱིས་མཐོང་བར་མ་གྱུར་ཏམ་སྟེ་མཐོང་བཞིན་པར་སྣང་བའི་ཕྱིར་རོ།། འོན་ཀྱང་གཉིད་སོགས་བག་མེད་པ་ལ་བརྟེན་པ་གང་ཡིན་པ་ནི། གདོལ་པའམ་ཤན་པ་དང་ནི་མ་ཧེ་སོགས་དུད་འགྲོ་རྣམས་རིམ་གྱིས་གསོད་ཀྱང་ལྷག་མ་རྣམས་ཀྱིས་མ་ཤེས་པ་བཞིན་ཤིན་ཏུ་བླུན་པའོ།། འཆི་བ་མེད་པར་རྒྱུ་བའི་ལམ་ནི་ཕྱོགས་ཀུན་ནས་དམ་དུ་བཀག་ནས་སུ་གསོད་པའི་ཆེད་དུ་འཆི་བདག་གིས་ནི་རྒྱུན་དུ་བལྟས་ཤིང་ཡོད་པ་དེ་ལས་ཐར་ཐབས་གང་ཡང་མེད་པ་བཞིན་དུ། ཇི་ལྟར་ཁྱོད་ནི་ཁ་ཟས་སྣ་ཚོགས་ཟ་བ་ལ་དགའ་ཞིང་འདི་ལྟར་གཉིད་ལོག་པའི་བདེ་བ་ལ་ཅི་ལྟར་དགའ་སྟེ། འཆི་བདག་གི་ལག་ཏུ་ཆུད་པར་སྣང་བའི་ཕྱིར་རོ།། དུས་མྱུར་བ་ཉིད་དུ་འཆི་བར་གྱུར་བས་ཇི་སྲིད་མ་ཤིའི་བར་དེ་སྲིད་དུ་ནི་ཚོགས་གཉིས་བསགས་པ་ལ་འབད་པར་བྱ་ཞིང་། འཆི་བའི་དུས་སུ་བབས་པ་དེའི་ཚེ་ལེ་ལོ་སྤངས་ནས་ཚོགས་བསགས་འདོད་ཀྱང་ནི། སྟོབས་དང་བྲལ་བས་དགེ་བར་འགྲུབ་པའི་དུས་མ་ཡིན་པར་སླེབས་པས་ཅི་ཞིག་བྱ་སྟེ་ཅིའང་བྱར་མི་ནུས་སོ།། བྱ་བ་འདི་ནི་མ་བྱས་ཤིང་འགའ་ཞིག་མགོ་བརྩམས་ནས་བྱེད་བཞིན་པ་དང་། འདི་ནི་ཕྱེད་ཙམ་བྱས་ནས་མཐར་མ་ཕྱིན་པར་གནས་པ་ལ། གློ་བུར་དུ་འཆི་བདག་གཤིན་རྗེ་འོངས་ནས་ནི། ཀྱི་ཧུད་བདག་བཅོམ་པར་གྱུར་ཏོ་ཞེས་མྱ་ངན་དྲག་པོ་སེམས་པར་འགྱུར་རོ།། ཚེ་འདིའི་གཅེས་རྒུ་ཅོག་དང་བྲལ་བའི་མྱ་ངན་གྱི་ཤུགས་ཀྱིས་སྐྲངས་བ་ཡི་མིག་ཟངས་ཀྱི་མདོག་ལྟར་དམར་ཞིང་གདོང་ལས་མཆི་མའི་རྒྱུན་འཛག་བཞིན་པར་འཆི་པ་ལ་ཉེ་བའི་ཚེ་ཉེ་དུ་རྣམས་ཀྱང་གསོན་པའི་རེ་ཐག་ཆད་པ་དང་། གཤིན་རྗེའི་ཕོ་ཉ་ཁྲོ་གཉེར་ཅན་འཇིགས་སུ་རུང་བའི་བཞིན་རས་ལ་ལྟ་བའི་མིག་ཅེ་རེ་བགྲད་པའི་ངང་དུ་སྔར་རང་གི་སྡིག་པ་བྱས་པ་རྣམས་དྲན་པས་འགྱོད་ཅིང་མྱ་ངན་གྱིས་གདུང་བ་དང་། དམྱལ་བའི་སེམས་ཅན་སྡུག་བསྔལ་གྱིས་གཟིར་བའི་སྒྲ་ནི་མི་བཟད་པ་ཐོས་པ་ཡིས་ནི་སྐྲག་པས་མི་གཙང་བ་ཤོར་བ་རྣམས་ཀྱིས་ལུས་གོས་ཤིང་། སྒོ་གསུམ་གྱི་འཇུག་ལྡང་བྲལ་ནས་སེམས་མྱོས་པར་འགྱུར་བའི་ཚེ་ཅི་ཞིག་བྱ་སྟེ་ཅིའང་བྱར་མི་ནུས་སོ།། ཁྱོད་ནི་དེའི་དུས་སུ་ཉ་གསོན་བྱེ་ཚན་དུ་བསྒྱར་བ་འགྲེ་ལྡོག་བྱེད་པ་ལྟ་བུའི་ཚེ་འདིར་ཡང་འཆི་ཁའི་འཇིགས་པ་དུ་མ་དང་ལྡན་པར་གྱུར་ན། ཐོག་མ་མེད་པའི་འཁོར་བ་ནས་སྡིག་པ་བྱས་པའི་འབྲས་བུ་དམྱལ་བ་མི་བཟད་པའི་སྡུག་བསྔལ་དྲག་པོ་རྣམས་ནི་སྨོས་ཀྱང་ཅི་དགོས་ཏེ་འཇིགས་པ་བསམ་གྱིས་མི་ཁྱབ་བོ།། ཚུ་ཚན་གྱིས་ནི་རེག་པ་ན་ལུས་གཞོན་ཤ་ཅན་ལ་མི་བཟོད་པར་རབ་ཏུ་ཚ་བའི་སྡུག་བསྔལ་ཅན་ཁྱོད་ཉིད་དམྱལ་བར་སྐྱེ་འགྱུར་གྱི་ལས་བྱས་ནས་ཅིའི་ཕྱིར་འདི་ལྟར་བདེ་བར་གནས་ཏེ་གནས་པར་མི་རིགས་སོ།། རྒྱུ་དགེ་བ་ལ་བརྩོན་པ་མེད་པར་འབྲས་བུ་བདེ་བ་འདོད་པ་དང་། དཀའ་སྤྱད་ལ་བཟོད་སྲན་མེད་པའི་བཟེ་རེ་ཅན་རྣམས་ལ་འདི་དང་ཕྱི་མར་གནོད་པ་མང་ཞིང་། འཁོར་བར་སྐྱེས་ཕྱིན་ཆད་འཆི་བས་བཟུང་བཞིན་དུའང་ལྷ་འདོད་ཡོན་ལ་གཡེང་བ་དང་འདྲ་བར་འཆི་བ་མ་དྲན་པས་ན་ཀྱི་ཧུད་སྡུག་བསྔལ་མང་པོ་དག་གིས་རྟག་ཏུ་བཅོམ་པར་འགྱུར་རོ།། མི་ཡི་ལུས་གྲུ་བཟང་པོ་དང་འདྲ་བ་ཐོབ་པ་ལ་བརྟེན་ནས་སུ། འཁོར་བ་སྡུག་བསྔལ་གྱི་ཆུ་བོ་ཆེན་པོ་ལས་སྒྲོལ་བ་ལ་བརྩོན་པར་བྱ་སྟེ། དལ་འབྱོར་གྱི་ལུས་གྲུབ་བཟང་པོ་འདི་ཕྱི་ནས་ཤིན་ཏུ་རྙེད་པར་དཀའ་བས་བླང་དོར་གྱི་གནས་ལ་རྨོངས་པ་དག་རང་དབང་བྱར་ཡོད་པའི་དུས་སུ་གཉིད་མ་ལོག་པར་མི་རྟག་པར་དྲན་བཞིན་དུ་དགེ་བ་ལ་སྤྲོ་བས་འཇུག་པར་གྱིས་ཤིག། 

གཉིས་པ་ནི། མངོན་མཐོ་དང་ངེས་ལེགས་ཀྱི་དགའ་བ་དང་བདེ་བའི་རྒྱུ་ནི་མཐའ་ཡས་པའི་རང་བཞིན་དང་ལྡན་པ་དམ་པའི་ཆོས་ཀྱི་བྱ་བ་ལ་སྤྲོ་ཞིང་དགའ་བའི་གནས་མཆོག་ཏུ་གྱུར་པ་དེ་སྤངས་ནས་བྱ་བ་ངན་པ་འཁོར་བ་ངན་སོང་གི་སྡུག་བསྔལ་དྲག་པོ་འབྱུང་བའི་རྒྱུ་ཡིས་གཡེང་བ་དང་། དགོད་ཅིང་གཞར་བཅས་པ་དང་། གླུ་ལེན་པ་སོགས་ལ་ཡིད་ཁྱོད་ཅིའི་ཕྱིར་དགའ་སྟེ་དགའ་བར་བྱ་མི་རིགས་སོ།། སྒྱིད་ལུག་མེད་དང་དཔུང་ཚོགས་དང་། ལྷུར་བླངས་བདག་ཉིད་དབང་བྱ་དང་། བདག་དང་གཞན་དུ་མཉམ་པ་དང་། བདག་དང་གཞན་དུ་བརྗེ་བར་གྱིས། ཞེས་པ་འདི་སློབ་དཔོན་གྱི་གསུང་མིན་པར་བི་བྷྰུ་ཏིས་བཞེད། འདི་ལྷོ་སྒོ་སྲུང་བའི་པཎ་ཆེན་ཤེས་རབ་འབྱུང་གནས་ཀྱི་འགྲེལ་པར་ནི་སྣང་ངོ་། འགྲེལ་བྱེད་གཞན་གྱིས་ཀྱང་བཀྲལ་ལོ།། 

གསུམ་པ་ནི། དབང་རྣོན་སྐྱེས་བུ་མཆོག་མ་གཏོགས་བདག་ལྟ་བུ་དག་གིས་བྱང་ཆུབ་ཐོབ་པར་ག་ལ་ནུས་ཞེས་འབད་པ་མེད་པར་བདག་ཉིད་ལ་བརྙས་ཤིང་སེམས་ཞུམ་ནས་སྒྱིད་ལུག་པར་ནི་མི་བྱ་སྟེ། འདི་ལྟར་དེ་བཞིན་གཤེགས་པ་ནི་བདེན་པ་འབའ་ཞིག་གསུང་བས་བདེན་པའི་ཚིག་བྱང་ཆུབ་ཆེན་པོ་འདི་བརྩོན་པས་ཐོབ་པ་གསལ་བར་གསུངས་ཏེ། སྦྲང་བུ་དང་ཤ་སྦྲང་དང་བུང་པ་དང་། དེ་བཞིན་དུ་སྲིན་བུར་གང་གྱུར་པའི་རིགས་དམན་པ་དེས་ཀྱང་བརྩོན་པའི་སྟོབས་བསྐྱེད་པར་བྱས་ན་བྱང་ཆུབ་དམ་པ་ཐོབ་དཀའ་བ་བླ་ན་མེད་པ་དེ་ཡང་འཐོབ་པ་ཡིན་ན། བདག་ལྟ་བུ་རིགས་ཀྱིས་མཐོ་བའི་མིར་སྐྱེས་ལ་ཕན་པ་དང་གནོད་པའི་དགེ་སྡིག་ངོ་ཤེས་པས་བླང་དོར་ཚུལ་དང་མཐུན་པའི་བྱང་ཆུབ་ཀྱི་སྤྱོད་པ་མ་བཏང་ཞིང་བརྩོན་ན་བདག་གིས་བྱང་ཆུབ་ཅིས་མི་འཐོབ་སྟེ། ཐོབ་པར་འགྱུར་བ་ལུང་རིགས་ཀྱིས་གྲུབ་པའི་ཕྱིར་རོ།། འོན་ཏེ་རྐང་ལག་དང་མགོ་བོ་ལ་སོགས་སྦྱིན་པར་བཏང་དགོས་པས་བདག་ཉིད་འཇིགས་སོ་ཞེ་ན། དོན་ཆེན་པོ་ལྕི་བ་འགྲུབ་པ་དང་ཆུང་ངུ་དམན་ཅིང་ཡང་བླ་དག་གི་ཁྱད་པར་མ་དཔྱད་པར་རྒྱུ་འབྲས་ལ་རྨོངས་པས་བདག་ནི་འཇིགས་པར་ཟད་དོ།། བརྟགས་ཤིང་དཔྱད་ན་བསྐལ་པ་བྱེ་བྲག་ཁྲག་ཁྲིག་གྲངས་མེད་དུ་ལན་གྲངས་དུ་མར་མགོ་དང་ཡན་ལག་གཅོད་པ་དང་། ལུས་དབུག་པ་དང་མེ་ཡིས་བསྲེག་པ་དང་། རལ་གྲིས་གཤགས་པ་སོགས་དོན་མེད་པའི་སྡུག་བསྔལ་མཐའ་ཡས་པ་ཞིག་འཁོར་བའི་བཙོན་ར་འདིར་མྱོང་བར་འགྱུར་གྱི། ཐར་པ་ལ་བློ་མ་ཞུགས་པའི་ཕྱིར་བྱང་ཆུབ་ཆེན་པོ་ཐོབ་པར་མི་འགྱུར་རོ།། དེ་ལ་བལྟོས་ན་བདག་གིས་བྱང་ཆུབ་སྒྲུབ་པ་ཡི་ཆེད་དུ་བྱ་བའི་དཀའ་སྤྱད་ཀྱི་སྡུག་བསྔལ་འདི་ལ་ནི་ཚོད་ཡོད་དེ། ནད་ཀྱི་ཟུག་རྔུ་ཆེན་པོ་ཁོང་ནས་ཞུགས་ནས་བརླག་པར་བྱེད་པའི་གནོད་པ་བསམ་བའི་ཕྱིར་ལུས་ལ་རྨ་བཏོད་ནས་འབྱིན་པའི་སྡུག་བསྔལ་བཞིན་དུ་བཟོད་པར་མ་ཟད་དུས་ཀྱང་ངེས་པ་ཉིད་དོ།། འཇིག་རྟེན་ན་སྨན་པ་མཁས་པ་ཀུན་ཀྱང་གཏར་བསྲེག་ལ་སོགས་གསོ་དཔྱད་ཀྱིས་མི་བདེ་བ་ཡི་ནད་མེད་པར་བྱེད་ན། དེ་བས་ན་སྡུག་བསྔལ་མང་པོ་དག་གཞོམ་ཕྱིར་དཀའ་སྤྱད་ཀྱི་མི་བདེ་བ་ཆུང་ངུ་བཟོད་པར་བྱ་བར་རིགས་སོ།། གསོ་དཔྱད་ཕལ་པའི་སྦྱོར་བ་རྩུབ་མོ་འདི་འདྲ་བ་འོས་ཀྱང་། རྫོགས་པའི་སངས་རྒྱས་སྨན་པ་མཆོག་གིས་ལས་དང་པོ་པ་ལ་གནང་བར་མ་མཛད་དོ།། ཆོ་ག་ཤིན་ཏུ་འཇམ་པོ་རིམ་གྱིས་གོམས་པ་ཡིས་ནི་ཉོན་མོངས་པའི་ནད་ཆེན་དཔག་ཏུ་མེད་པ་རྣམས་གསོ་བར་མཛད་དོ།། དང་པོ་ཉིད་ནས་རང་གི་ལུས་གཏོང་བ་མ་ཡིན་གྱི། སྔོ་རྔད་ཀྱི་ཚོད་མ་ཙམ་དང་ཟན་ཆང་ཙམ་རེ་ལ་སོགས་སྦྱིན་པ་ལའང་རྒྱལ་བ་འཇིག་རྟེན་འདྲེན་པས་ཐོག་མར་སྦྱོར་བར་མཛད་ཅིང་། དེ་ལ་གོམས་ནས་ཕྱི་ནས་ནི་རིམ་གྱིས་རང་གི་ཤ་དང་ཁྲག་ལ་སོགས་པ་ཡང་ཕོངས་པ་མེད་པར་གཏོང་བར་ནུས་སོ།། གོམས་པ་མཐར་སོན་པ་གང་གི་ཚེ་རང་གི་ལུས་ལ་ནི་ཚོད་མ་དང་ཟན་ཆང་ལ་སོགས་པ་ལྟ་བུའི་བློ་སྐྱེས་པར་གྱུར་པ་དེའི་ཚེ་རང་གི་ཤ་ཁྲག་ལ་སོགས་པ་གཏོང་བ་དེ་ལ་དཀའ་བ་ཅི་ཞིག་ཡོད་དེ་མེད་པར་མ་ཟད་སྤྲོ་བས་འཇུག་པའི་ཕྱིར་རོ།། རྒྱུ་སྡིག་པ་སྤངས་པའི་ཕྱིར་སྡུག་བསྔལ་རང་རྒྱུད་པ་མེད་ལ། བླང་དོར་ལ་མཁས་པའི་ཕྱིར་་ན་མི་དགའ་བ་ཅུང་ཟད་ཀྱང་མེད་དོ།། བྱང་ཆུབ་སེམས་དཔའ་དེ་ལ་འདི་ལྟར། ཕལ་པས་རྒྱུ་འབྲས་ལ་ལོག་པར་རྟོག་པ་དང་། དེས་ཀུན་ནས་བསླངས་པའི་སྡིག་པ་སྤྱད་པས་སེམས་དང་ལུས་ལ་གནོད་པའི་སྡུག་བསྔལ་དེ་འདྲ་མ་མཆིས་པའི་ཕྱིར་རོ།། གཞན་ཕན་བསོད་ནམས་ཀྱི་ཚོགས་ཀྱིས་ནི་ལུས་བདེ་བ་ཡིན་ལ། ཆོས་རབ་རྣམ་པར་འབྱེད་པའི་བློ་གྲོས་ཅན་གང་ཞིང་། བདེན་པ་གཉིས་ཀྱི་གནས་ལ་མ་རྨོངས་པའི་མཁས་པ་ཡིས་ནི་སེམས་བདེ་བ་ཡིན་ན། གཞན་གྱི་དོན་དུ་བསྐལ་པ་གྲངས་མེད་དུ་མར་འཁོར་བར་གནས་ཀྱང་ནི། སྙིང་རྗེ་ཆེན་པོའི་བདག་ཉིད་ཅན་ཤེས་རབ་ཀྱི་མིག་དང་ལྡན་པ་དག་ཅི་སྟེ་སྐྱོ་སྟེ། འཁོར་བ་རང་བཞིན་མ་གྲུབ་པར་རྟོགས་པའི་ཕྱིར་རོ།། ཐེག་པ་ཆེན་པོའི་ལམ་མ་ལ་ཞུགས་པ་འདི་ནི་བྱང་ཆུབ་ཏུ་སེམས་བསྐྱེད་པའི་སྟོབས་ཀྱིས་འཁོར་བ་ཐོག་མེད་ནས་བསགས་པའི་སྔོན་གྱི་སྡིག་པ་ཐམས་ཅད་སྐད་ཅིག་མ་གཅིག་གིས་ཟད་པར་བྱེད་ཅིང་། བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོ་ལྟར་ཟབ་ཅིང་རྒྱ་ཆེ་བ་རྣམས་སྡུད་པར་བྱེད་པའི་ཕྱིར། ཉན་ཐོས་ཀྱི་ཐེག་པ་ལ་ཞུགས་པ་རྣམས་ལས་ཀྱང་མཆོག་ཏུ་ཁྱད་པར་འཕགས་པར་བཤད་དོ།། དེ་བས་དཀའ་སྤྱད་ཀྱིས་སྐྱོ་བ་དང་ལུས་སེམས་ངལ་ཞིང་དུབ་པ་ཀུན་སེལ་བའི་བྱང་ཆུབ་སེམས་ཀྱི་རྟ་བཟང་པོ་བཞོན་ནས་ལམ་བདེ་བ་ནས་འབྲས་བུ་གོང་ནས་གོང་དུ་འགྲོ་བ་ལ་བྱང་ཆུབ་དམ་པའི་སེམས་ཤེས་གསལ་བ་ཅན་སུ་ཞིག་སྒྱིད་ལུག་ཅིང་སྐྱོ་བར་འགྱུར་ཏེ་མི་འགྱུར་རོ།། སེམས་ཅན་དོན་འགྱུར་བྱ་ཕྱིར་དཔུང་།། མོས་བརྟན་དགའ་དང་དོར་བ་ཡིས།། མོས་པ་སྡུག་བསྔལ་འཇིགས་པ་དང་།། དེ་ཡི་ཕན་ཡོན་བསམ་པས་བསྐྱེད།། ཅེས་པ་འདིའང་སློབ་དཔོན་གྱི་གསུང་མིན་པར་བི་བྷཱུ་ཏིས་བཞེད་དོ།། 

གསུམ་པ་མཐུན་ཕྱོགས་སྒྲུབ་པ་ལའང་གཉིས། མདོར་བསྟན་དང་། རྒྱས་བཤད་དོ།། དང་པོ་ནི། དེ་ལྟར་བརྩོན་འགྲུས་ཀྱི་མི་མཐུན་པའི་ཕྱོགས་རིམ་གྱིས་སྤངས་ཏེ། དགེ་བའི་ཕྱོགས་སུ་མོས་པ་དྲག་པོ་དང་། ཅེས་ཀྱང་འགྲུབ་ངེས་སྙམ་དུ་མི་ལྡོག་པའི་ང་རྒྱལ་བརྟན་པ་དང་། བྱང་ཆུབ་དམ་པའི་ལས་ལ་དགའ་བ་དང་། ཧ་ཅང་ཐལ་དྲགས་ཏེ་མི་ནུས་ན་རེ་ཞིག་ངལ་བསོ་བ་དོར་བའི་དཔུང་རྣམས་ལྷུར་བླང་བ་དང་། ལུས་སེམས་ལ་གཉེན་པོས་དབང་སྒྱུར་ཏེ་ལས་སུ་རུང་བའི་སྟོབས་ཀྱིས་ནི་བརྩོན་འགྲུས་རབ་ཏུ་སྤེལ་བའི་ཕྱིར་འབད་པར་བྱའོ།། 

གཉིས་ལའང་གཉིས། དཔུང་བཞི་བསག་པ་དང་། སྟོབས་གཉིས་བསྐྱོད་ཚུལ་བཤད་དོ།། དང་པོ་ལའང་བཞི། མོས་པའི་དཔུང་བཤད་པ། བརྟན་པའམ་ང་རྒྱལ་གྱི་དཔུང་བཤད་པ། དགའ་བའི་དཔུང་བཤད་པ། དོར་བའི་དཔུང་བཤད་པའོ།། དང་པོ་ནི། བྱང་ཆུབ་མཆོག་ཏུ་སེམས་བསྐྱེད་ཕྱིན་ཆད་བདག་དང་གཞན་གྱི་ཉེས་པ་ཉོན་མོངས་ཤེས་བྱའི་སྒྲིབ་པ་ནི་དཔག་ཏུ་མེད་ཅིང་མཐའ་ཡས་པ་རྣམས་བདག་གིས་གཞོམ་པར་བྱ་བ་སྟེ། གཞི་གང་དུ་བྱས་པའི་ཉེས་པ་སྟོབས་ལྡན་མང་པ་ལྟ་ཞོག། དེ་དག་རེ་རེ་ལའང་བསྐལ་པ་རྒྱ་མཚོ་ལྟར་མང་པོར་ཟད་པར་འགྱུར་བ་བྱ་དགོས་པ་ལས། ཉེས་པ་ཟད་པའི་དོན་དུ་སྤྲོ་བས་བརྩོན་འགྲུས་བརྩམ་དགོས་པ་ལས་ཚུལ་དེ་ཡི་ནི་ཆ་ཤས་ཕྲ་མོ་ཙམ་ཡང་བདག་ལ་ཡོད་པར་མ་མཐོང་ན། སྡུག་བསྔལ་དཔག་ཏུ་མེད་པའི་གནས་སུ་གྱུར་པ་བདག་ཀོ་ཅིའི་ཕྱིར་སྙིང་མ་གས་ཏེ་སྲན་ཆེ་བས་ཐར་པ་ལ་བློ་མ་ཕྱོགས་པ་ཞིག་གོ། བདག་དང་གཞན་གྱི་ཡོན་ཏན་ནི་རྣམ་གྲངས་མཐའ་ཡས་པ་མང་པོ་བདག་གིས་བསྒྲུབ་བྱ་ཡིན་པ་སྟེ། དེ་ལ་སྤྱན་དང་མངོན་ཤེས་ལ་སོགས་ཡོན་ཏན་རེ་རེ་ལ་བསྐལ་པ་རྒྱ་མཚོར་གོམས་དགོས་པར་འགྱུར་ན། བདག་ནི་ཡོན་ཏན་དེ་དག་གི་ཆུ་ཤས་ཅུང་ཟད་ཙམ་ལ་ཡང་གོམས་པའི་ཚུལ་ནམ་ཡང་མ་སྐྱེས་ཏེ། དཀོན་ཀྱང་ཇི་ཞིག་ལྟར་བརྒྱ་ལམ་ན་རྙེད་པའི་མིའི་སྐྱེ་བ་ཕུན་སུམ་ཚོགས་པ་ནི་བདག་གིས་དོན་མེད་ཅིང་ཆུད་ཟོས་སུ་བྱས་པ་མཚར་རོ་ཞེས་བསྟིང་ཚིག་གིས་སྨད་འོས་པའོ།། དོན་མེད་གང་ཞིག་བྱས་ཞེ་ན། འདི་ལྟར་བདག་གིས་བཅོམ་ལྡན་འདས་འཁོར་དང་བཅས་པ་བསྙེན་བཀུར་གྱིས་མ་མཆོད་ཅིང་། ཕྱོགས་བཅུའི་དགེ་འདུན་ལ་བསོད་སྙོམས་དང་ན་བཟའ་ཕུལ་བ་ལ་སོགས་པའི་དགའ་སྟོན་ཆེན་པོའི་བདེ་བའང་མ་བྱིན་ལ། འཆད་རྩོད་རྩོམ་པའམ་ཉན་བཤད་སྒྲུབ་གསུམ་གྱི་སྒོ་ནས་སངས་རྒྱས་ཀྱི་བསྟན་པ་ལ་བྱ་བ་ཡང་མ་བྱས་པ་དང་། དབུལ་ཕོངས་མང་པོའི་བསམ་པའང་ཉེར་མཁོའི་ཡོ་བྱད་ཀྱིས་རྫོགས་པར་མ་བྱས་ཤིང་། གནས་སྐབས་ཚེ་འདིར་མི་འདོད་པ་དང་མཐུན་ཐུག་འཁོར་བའི་འཇིགས་པས་གཟིར་བ་རྣམས་ལ་མི་འཇིགས་པའི་སྐྱབས་ཀྱང་མ་བྱིན་པ་དང་། ཉམ་ཐག་སྡུག་བསྔལ་ཅན་རྣམས་ལ་བདེ་བ་ཡང་མ་བྱིན་ན། བདག་ལྟ་བུ་མིའི་ལུས་སུ་སྐྱེས་ཀྱང་མ་ཡི་མངལ་གྱི་ཟུག་རྔུ་དང་སྡུག་བསྔལ་འབའ་ཞིག་བསྐྱེད་པར་ཟད་ཀྱི་སྐྱེས་བུ་དམ་པའི་བྱ་བ་རྣམས་མ་གྲུབ་བོ།། བདག་ནི་ཚེ་རབས་སྔོན་དང་ད་ལྟར་གྱི་སྐྱེ་བ་འདི་ལ་ཡང་དམ་པའི་ཆོས་ལ་མོས་པ་རྣམ་དག་དང་བྲལ་བ་ཡིས་དགེ་བའི་ལས་མི་ནུས་པའི་ཕོངས་པ་འདི་འདྲ་བྱུང་བར་གྱུར་ཏོ།། གང་སུ་ཞིག་བློ་དང་ལྡན་པས་དམ་པའི་ཆོས་ལ་མོས་པ་གཏོང་སྟེ་དོར་བར་མི་རིགས་ཀྱི། བསོད་ནམས་དང་ཐར་པའི་དགེ་བའི་ཕྱོགས་ནི་ཐམས་ཅད་ཀྱི་རྩ་བ་འདུན་པའམ་མོས་པ་ཡིན་པར་ཐུབ་དབང་ཐམས་ཅད་མཁྱེན་པས་གསུངས་ཏེ། འཇམ་དཔལ་ཞིང་བཀོད་ཀྱི་མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ།། འདུན་པའི་རྩ་ལ་རབ་ཏུ་གནས།། གང་གིས་སྨོན་ལམ་ཅི་བཏབ་པ།། འབྲས་བུའང་དེ་འདྲ་ཉིད་དུ་འགྱུར།། ཞེས་སོ།། འདུན་པ་དེ་ཡི་རྩ་བ་དུས་རྟག་ཏུ་ནི་དགེ་དང་མི་དགེའི་རྣམ་སྨིན་འབྲས་བུ་ལ་ཡིད་ཆེས་བསྒོམས་པས་སོ།། ལུས་ཀྱི་སྡུག་བསྔལ་དང་སེམས་ཀྱི་ཡིད་མི་བདེ་བ་དང་། ངན་སོང་གི་འཇིགས་པ་རྣམ་པ་སྣ་ཚོགས་དང་། ཡིད་ལ་གང་འདོད་པའི་དོན་རྣམས་དང་བྲལ་བ་ནི་སྡིག་པ་སྤྱོད་པ་ཁོ་ན་ལས་འབྱུང་བར་འགྱུར་ཞིང་། ཡིད་ལ་བསམས་བཞིན་པའི་འདུན་པས་དགེ་བ་ཅི་དང་ཅིའི་ལས་བྱས་པས། གནས་གང་དང་གང་དུ་འགྲོ་བར་འགྱུར་བ་དེ་དང་དེར་ནི་བསོད་ནམས་ཀྱི་ལས་སྔར་བསགས་པ་དེས་འབྲས་བུའི་ཡོན་བཟང་ལ་མང་བ་ཅན་གྱིས་མངོན་པར་མཆོད་པའི་རྣམ་སྨིན་ཐོབ་པར་འགྱུར་རོ།། སྡིག་པ་བྱེད་པ་གང་ཞིག་བདེ་བ་བཟང་པོ་འདོད་ཀྱང་གནས་གང་དང་གང་དུ་འགྲོ་བར་འགྱུར་བ་དེ་་དང་དེར་ནི་སྔར་སྡིག་པ་བསགས་པ་དེས་སྡུག་བསྔལ་གྱི་ཚོར་བ་དྲག་པོ་མི་བཟད་པའི་མཚོན་གྱིས་རྣམ་པར་འཇོམས་པར་འགྱུར་རོ།། དེ་དག་ཞིང་ཁམས་རྒྱ་ཆེ་ལ་ཡིད་དུ་འོང་བའི་དྲི་བཟང་པོ་དང་ལྡན་པ་བསིལ་ཞིང་བདེ་བའི་རེག་བྱ་ཅན་གྱི་འདབ་མ་རྒྱས་པ་པདྨའི་སྙིང་པོར་གནས་ཤིང་། རྒྱལ་བའི་གསུང་སྙན་པོ་དམ་པའི་ཆོས་ཀྱི་ཟས་ཀྱིས་གཟི་བརྗིད་དང་ཤེས་རབ་བསྐྱེད་པར་བྱས་པ། ཐུབ་པའི་འོད་ཀྱིས་རྒྱས་པར་བྱས་པའི་པདྨ་ལས་བྱུང་བའི་ལུས་མཆོག་ཅན། སྣང་བ་མཐའ་ཡས་ལ་སོགས་པ་རྒྱལ་བའི་མདུན་དུ་གནས་པ་བདེ་བར་གཤེགས་པའི་སྲས་སུ་གྱུར་པ་གང་ཞིག། མཐའ་གཅིག་ཏུ་་དཀར་བའི་དགེ་བས་འགྱུར་ལ། ཚུལ་མང་པོས་སྐྱེ་གནས་གཞན་ལས་ཀྱང་ཁྱད་པར་འཕགས་པ་ཡིན་ནོ།། དམྱལ་བར་སྐྱེས་ན་གཤིན་རྗེའི་སྐྱེས་བུས་པགས་པ་མ་ལུས་མཚོན་གྱིས་བཤུས་པས་ཤིན་ཏུ་ཉམ་ཐག་ཅིང་། དུས་མཐའི་མེ་ལས་ཀྱང་རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ཁོལ་མ་ལུས་ལ་བླུགས་ཏེ་ཤ་རུས་བྲལ་བར་གྱུར་ལ། མེ་དྲག་ཏུ་འབར་བའི་རལ་གྲི་མདུང་ཐུང་སོགས་མཚོན་ཆ་མང་པོ་དག་གིས་བསྣུན་ནས་ཤ་ཡི་དུམ་བུ་བརྒྱ་ཕྲག་དུ་མར་ལྷགས་ཤིང་། མེ་ཤིན་ཏུ་འབར་བའི་རང་བཞིན་གྱི་ལྕགས་ཀྱི་ས་གཞིར་ལྟུང་བ་ལ་སོགས་སྡུག་བསྔལ་གྱི་བྱེ་བྲག་མཐའ་ཡས་པ་མྱོང་བ་ནི་མི་དགེ་བ་མང་པོས་དེ་ལྟར་འགྱུར་བ་ཉིད་ཡིན་ལ། དེ་ལྟ་བས་ན་དགེ་བའི་ལས་ལ་རྩེ་གཅིག་ཏུ་མོས་པར་བྱ་ཞིང་བརྩོན་འགྲུས་བསྐྱེད་དེ། ཐེག་པ་ཆེན་པོའི་ཚུལ་ལ་གུས་པ་ཉིད་དུ་བྱས་ཏེ་བསྒོམ་པར་བྱའོ།། 

གཉིས་པ་ལའང་གཉིས། སྤྱིར་བཤད་པ་དང་། བྱེ་བྲག་ཏུ་བཤད་པའོ།། དང་པོ་ནི། ཕལ་པོ་ཆེའི་རྡོ་རྗེ་རྒྱལ་མཚན་ཀྱི་བསྔོ་བའི་ལེའུ་དྲུག་པ་ལས། ལྷའི་བུ་ཉི་མ་འཆར་བ་ནི་དམུས་ལོང་དང་རི་མི་མཉམ་པ་ལ་སོགས་པའི་ཉེས་པས་མི་ལྡོག་གོ། དེ་བཞིན་དུ་བྱང་ཆུབ་སེམས་དཔའི་སྤྱོད་པ་ཡང་སེམས་ཅན་དམུ་རྒོད་དང་འཁུ་བའི་ངང་ཚུལ་གྱི་ཉེས་པས་མི་ལྡོག་གོ།  ཞེས་པ་ལ་སོགས་གསུངས་པ་དང་མཐུན་པའི་ཆོ་ག་ཡིས་གཞན་དོན་བརྩམས་མམ་ཡང་མི་ནུས་ན་མི་བརྩམ་པར་བྱ་སྟེ། མི་ནུས་པར་ཤེས་ནས་མ་བརྩམས་པ་ནི་མཆོག་ཡིན་གྱི། བརྩམས་ནས་ཞུགས་ཕྱིན་ཆད་ནས་ནམ་ཡང་ལྡོག་པར་མི་བྱའོ།། དེའི་ཉེས་དམིགས་གང་ཞེ་ན། སྐྱེ་བ་གཞན་དུའང་བརྩམས་ནས་ལྡོག་པ་དེ་གོམས་ཤིང་། དམ་བཅའ་ལས་འགལ་བའི་སྡིག་པ་དང་། སྡིག་པའི་འབྲས་བུ་སྡུག་བསྔལ་འཕེལ་བར་འགྱུར་ལ། བྱ་བ་སྔ་མ་དེ་བཤོལ་ནས་ཕྱི་མ་གཞན་ལ་འཇུག་པ་དང་། ཞུགས་པའི་འབྲས་བུའི་དུས་ཀྱང་ནི་དམན་པར་འགྱུར་ཞིང་། དེ་ཡང་འགྲུབ་པར་མི་འགྱུར་བའི་ཕྱིར་རོ།། དེ་ལྟར་ན་དགེ་བ་ལ་སྤྲོ་བས་འཇུག་པའི་ལས་དང་། སྤང་བྱ་གང་ཞིག་སྤོང་བྱེད་ཀྱི་ཉོན་མོངས་བཏགས་པ་བ་དང་། བྱང་ཆུབ་སྤྱོད་པའི་ལམ་ཁྱད་པར་ཅན་དང་དུ་ལེན་པར་ནུས་སོ་སྙམ་པ་སྟེ། ཚུལ་གསུམ་པོ་དེ་དག་ལ་ང་རྒྱལ་བརྟན་པར་བསླབ་པར་བྱའོ།། 

གཉིས་པ་ལའང་གསུམ། ལས་ཀྱི་ང་རྒྱལ་དང་། ནུས་པའི་ང་རྒྱལ་དང་། ཉོན་མོངས་པའི་རྒྱལ་ལོ།། དང་པོ་ནི། སེམས་ཅན་གཞན་ལ་ཕན་པའི་བྱ་བ་དགེ་བའི་ཕྱོགས་ཐམས་ཅད་བདག་ཉིད་གཅིག་པུས་བསྒྲུབ་པར་བྱའོ་ཞེས་སེམས་སྟོབས་ཁྱད་པར་ཅན་བསྐྱེད་པ་འདི་ནི་ལས་ཀྱི་ང་རྒྱལ་ཉིད་ཡིན་ལ། ཉོན་མོངས་པས་རང་དབང་མེད་པར་གྱུར་པའི་འཇིག་རྟེན་པ་རྣམས་ཀྱིས་ཚེ་འདིར་རང་འདིར་རང་དོན་ཙམ་ཡང་སྒྲུབ་པར་མི་ནུས་པས་ན། འགྲོ་བ་ཕལ་པས་བདག་བྱང་ཆུབ་སེམས་དཔའ་ལྟར་གཞན་དོན་མི་ནུས་ཏེ། དེ་ལྟ་བས་ན་བདག་གིས་སེམས་ཅན་ལ་ཕན་བདེ་སྐྱེད་པའི་སྤྱོད་པ་འདི་ལ་ཅི་ནས་ཀྱང་འཇུག་པར་བྱའོ།། གཞན་དག་རང་དོན་ཙམ་གྱི་ཕྱིར་དུ་ཡང་མི་གཙང་བ་འཕྱགས་ཤིང་ཁུར་འཁུར་བ་སོགས་དམན་པའི་ལས་ལ་སྤྲོ་བས་འཇུག་པར་བྱེད་ན། བདག་ཉིད་སེམས་ཅན་ཐམས་ཅད་ཀྱི་དོན་ཆེན་བགྱི་བར་འདོད་པས་ཀྱང་ནི་ཅི་ལྟར་དལ་བར་འདུག་སྟེ་འདུག་པར་མ་འོས་ཤིང་། དེའང་གཞན་ལས་བདག་ཉིད་མཆོག་གོ་སྙམ་པའི་ང་རྒྱལ་གྱིས་ནི་འཇུག་པར་མི་བྱེད་དེ། བདག་ལ་ཐ་མལ་པའི་ང་རྒྱལ་རང་ག་མ་མེད་ན་བྱང་ཆུབ་སྤྱོད་པའི་མཆོག་ཡིན་པའི་ཕྱིར་རོ།། 

གཉིས་པ་ནི།  ཤི་བའི་སྤྲུལ་གྱི་རོ་དང་འཕྲད་པར་གྱུར་ན་བྱ་ཁྭ་ཏ་ཡང་ནམ་མཁའ་ལྡིང་ཁྱུད་ཆེད་ལྟ་བུར་མི་འཇིགས་པས་ཟ་བར་སྤྱོད་པ་ལྟར་དགོས་པ་ཡིན་ལ། གལ་ཏེ་བདག་ཉིད་གཉེན་པོའི་སྟོབས་ཆུང་ན་ཉོན་མོངས་པ་ལས་བྱུང་བའི་ལྟུང་བ་ཆུང་ངུའང་གནོད་པར་བྱེད་པའི་རང་བཞིན་ཅན་ཡིན་ནོ།། རྒྱུ་མཚན་དེའི་ཕྱིར་སེམས་ཞུམ་པ་དང་བཅས་རྩོལ་བ་དོར་བ་ལ་དགེ་བས་ཕོངས་པ་ལས་ཐར་པ་ཡོད་དམ་ཅི་སྟེ་མེད་པ་ཡིན་ནོ།། སྤྲོ་བ་དང་བཅས་ཏེ་སེམས་མ་ཞུམ་པར་རྒྱལ་དང་རྩོལ་བ་དྲག་པོ་བསྐྱེད་པར་བྱས་ན། དྲན་ཤེས་དང་མ་བྲལ་བའི་ཕྱིར་ཉོན་མོངས་ཆུང་ངུ་ལྟ་ཅི། ཆེན་པོ་ཡིས་ཀྱང་ཐུབ་པར་དཀའ་བའོ།། དེ་ལྟ་བས་ན་སེམས་ནི་རབ་ཏུ་བརྟན་པ་དང་ལྡན་པ་ཡིས་ལྟུང་བ་རྣམས་ནི་ས་བོན་དང་བཅས་པ་རྩ་བ་ནས་གཞོམ་པར་བྱ་སྟེ། བདག་ནི་ལྟུང་བས་ཕམ་པར་བྱས་ན་ཁམས་གསུམ་ལས་རྣམ་པར་རྒྱལ་བའི་སངས་རྒྱས་ཐོབ་པར་འདོད་པ་གང་ཞིག། མང་པོས་ཁྲེལ་ནས་བཞད་གད་བྱེད་པའི་གནས་སུ་འགྱུར་རོ།། དེ་ཕྱིར་བདག་གིས་བློ་ནུས་ཀྱི་སྟོབས་བསྐྱེད་པས་ཉོན་མོངས་ཀུན་ལས་རྣམ་པར་རྒྱལ་བར་བྱ་སྟེ། བདག་ལས་སྤང་བྱ་ཉོན་མོངས་པ་སུ་ཡང་རྒྱལ་བར་མི་བྱ་ཞིང་། རྒྱལ་བ་མི་ཡི་སེང་གེའི་ཐུགས་ལས་སྐྱེས་པའི་སྲས་སུ་གྱུར་པ་བདག་གིས་སྤང་བྱ་གླགས་མི་རྙེད་པའི་ང་རྒྱལ་འདི་ལ་རྟག་ཏུ་གནས་པར་བྱ་སྟེ། སེང་གེའི་ཕྲུག་གུ་ལ་རི་དྭགས་གཞན་གྱིས་གླགས་མི་རྙེད་པ་ལྟ་བུའོ།། འོ་ན་ཐ་མལ་པའི་དཔའ་བོ་ང་རྒྱལ་ཅན་འགའ་ལ་བསྔགས་འོས་སམ་ཞེ་ན། མ་ཡིན་ཏེ། འགྲོ་བ་གང་ཞིག་དེ་འདྲའི་ང་རྒྱལ་གྱིས་བཅོམ་པ་དེ་ནི་ཉོན་མོངས་པ་ཅན་ཡིན་གྱི། གཉེན་པོའི་ང་རྒྱལ་ཅན་མ་ཡིན་ཅིང་། སྤང་བྱ་འཇོམས་པའི་ང་རྒྱལ་ཅན་ནི་ཉོན་མོངས་དགྲའི་དབང་དུ་མི་འགྲོ་བ་ཡིན་ལ། དེ་དག་གི་ང་རྒྱལ་ནི་ཉོན་མོངས་དགྲ་ཡི་དབང་དུ་གྱུར་པས་སྡིག་ལ་སྤྱོད་པའི་ཕྱིར་རོ།། ཉོན་མོངས་པའི་ང་རྒྱལ་གྱིས་སེམས་ཁེངས་ནས་ངན་སོང་གསུམ་གྱི་འགྲོ་བར་ང་རྒྱལ་གྱིས་ཁྲིད་ཅིང་། མི་ཡི་ལུས་སུ་སྐྱེས་ནའང་ལོངས་སྤྱོད་ཀྱི་དགའ་སྟོན་དང་བདེ་བ་བཅོམ་པ་དང་། སློང་མོ་ལ་བརྟེན་པའམ་གཞན་དབང་ཅན་གཞན་གྱི་ཟས་ཟ་བའི་བྲད་གཡོག་དང་ནི། བླང་དོར་ལ་མི་མཁས་པའི་གླེན་པ་དང་། ཡིད་དུ་མི་འོང་བའི་མི་སྡུག་པ་དང་། ལུས་རིད་ཅིང་ཉམ་སྟོབས་ཆུང་བ་དང་། དུས་དང་རྣམ་པ་ཐམས་ཅད་དུ་ནི་གཞན་གྱིས་བརྙས་པར་འགྱུར་་རོ།། ཉོན་མོངས་སྤང་བྱའི་ང་རྒྱལ་གྱིས་ཁེངས་ཤིང་གདུངས་པའི་དཀའ་ཐུབ་ཅན་སྨད་པའི་གནས་སུ་གྱུར་པ་དེ་ཡང་བསྔགས་འོས་ཀྱི་ང་རྒྱལ་ཅན་དུ་གཏོགས་སོ་ཞེས་འདོད་ན། དེ་ལས་གཞན་སྙིང་རྗེའི་གནས་དམན་པ་དེ་ཚུལ་ཡ་མཚན་ཅན་ཅི་འདྲ་ཡིན་པ་སྨྲོས་ཏེ་སྨྲ་རྒྱུ་མེད་པར་ཟད་དོ།། རྒྱལ་སྲས་བྱང་ཆུབ་སེམས་དཔའ་གང་ཞིག། སྤང་བྱའི་ང་རྒྱལ་གྱི་དགྲ་ལས་རྣམ་པར་རྒྱལ་བའི་ཕྱིར་དུ་སྤོང་བྱེད་ཀྱི་ང་རྒྱལ་འཆང་བ་དེ་ནི་བསྔགས་འོས་ཀྱི་ང་རྒྱལ་ཅན་དང་དགྲ་ལས་རྣམ་པར་རྒྱལ་བའི་དཔའ་བོ་མཆོག་དེ་ཉིད་ཡིན་ཏེ། སྤང་བྱ་གང་ཞིག་ཉོན་མོངས་པའི་ང་རྒྱལ་གྱི་དགྲ་བདོ་བ་དྲག་ཏུ་སྐྱེས་པ་དེ་ཡར་གཉེན་པོའི་ང་རྒྱལ་དེས་བཅོམ་སྟེ། མཐའ་དག་འགྲོ་བ་རྣམས་ལ་ཇི་ལྟར་འདོད་པ་བཞིན་དུ་རྒྱལ་བའི་འབྲས་བུ་རྫོགས་པའི་སངས་རྒྱས་ཐོབ་པར་བྱེད་པའོ།། 

གསུམ་པ་ནི། ཁོང་ཁྲོ་འདོད་ཆགས་ལ་སོགས་ཉོན་མོངས་པ་སྐྱེ་བའི་ཕྱོགས་ཀྱི་ཁྲོད་ན་གནས་པ་ན། རྣམ་པ་སྟོང་འགྱུར་དུ་གཉེན་པོ་བསྐྱེད་དེ་བསྲན་གཟུག་པར་བྱ་སྟེ། རི་དྭགས་ཀྱི་ཚོགས་ཝ་ལ་སོགས་པས་སེང་གེ་ལ་གནོད་པ་མི་ཚུགས་པ་བཞིན་དུ་ཉོན་མོངས་པའི་ཚོགས་ཀྱིས་གཉེན་པོ་ལ་མི་ཚུགས་པར་བྱའོ།། སྡུག་བསྔལ་ཐོག་ཏུ་བབ་པའི་ཉམ་ང་ཆེ་ཐང་དུ་བྱུང་བར་གྱུར་ཀྱང་། མི་ཡི་མིག་ནི་གཅེས་བསྒྲིམས་ཏེ་བསྲུང་བ་དང་། དེ་བཞིན་དུ་གཞན་གྱིས་གནོད་པའི་ཉམ་ང་ཇི་ཙམ་བྱུང་བར་གྱུར་ཀྱང་ཉོན་མོངས་པའི་དབང་དུ་ནམ་ཡང་མི་འགྱུར་བར་བྱའོ།། བདག་ནི་བསྲེགས་ཏེ་བསད་གྱུར་ཏམ་སོགས་ཀྱི་ཚིགས་བཅད་སྔར་བཤད་ཟིན་ཅིང་སྐབས་འདིར་རྒྱ་དཔེ་ལ་མེད་ཅེས་བུ་སྟོན་གྱིས་གསུངས་སོ།། དེ་བཞིན་གནས་སྐབས་ཐམས་ཅད་དུ།། རིག་པ་ལས་ནི་གཞན་མི་སྤྱད།། ཅེས་པ་འདི་ཡང་རྒྱ་དཔེ་མེད་པས་སློབ་དཔོན་གྱི་གསུང་མིན་ཅེས་ལ་ལ་དག་བཞེས་པར་སྣང་ངོ་།། 

གསུམ་པ་དགའ་བའི་དཔུང་བཤད་པ་ནི། རྩེད་མོའི་བྱེ་བྲག་གིས་ཐོབ་པའི་བདེ་བའི་འབྲས་བུ་ཙམ་འདོད་པ་ཡང་དམན་པའི་ལས་དེས་ངོམས་པ་མེད་པར་སྤྲོ་བས་འཇུག་པ་ལྟར་ན། བྱང་ཆུབ་སེམས་དཔའ་འདི་ཡིས་བྱ་བར་འོས་པའི་ལས་གཞན་དོན་གང་ཡིན་པའི་ལས་དེ་ལ་ནི་ཆེས་ཆེར་ཞེན་པར་བྱ་སྟེ། བྱང་ཆུབ་སྤྱོད་པའི་ལས་དེས་མི་ངོམས་ཤིང་འཇུག་པ་ལ་དགའ་བར་བྱའོ།། བྱིས་པ་བློ་རྨོངས་པ་ཕལ་གྱིས་བདེ་བའི་འབྲས་བུ་ཐོབ་པའི་དོན་དུ་ཚོང་དང་སོ་ནམ་སོགས་དམན་པའི་ལས་བྱས་ཀྱང་འབྲས་བུ་བདེ་བ་ཐོབ་པར་འགྱུར་རམ་མི་འགྱུར་གཏོལ་མེད་ཀྱི། རྒྱལ་སྲས་བྱང་སེམས་དམ་པ་གང་གི་ལས་ཉིད་འབྲས་བུ་བདེ་བ་འབྱུང་བར་འགྱུར་བ་གདོན་མི་ཟ་བ་ཡིན་ལ། དེའི་ལས་མི་བྱེད་ན་ཇི་ལྟར་བདེ་སྟེ་ཐབས་གཞན་མེད་དོ།། ཤིན་ཏུ་རྣོ་བའི་སྤུ་གྲིའི་སོར་ཆགས་པའི་སྦྲང་རྩི་ལ་ལྕེས་ལྡག་པ་ལྟ་བུའི་ཁེ་ཆུང་ལ་ཉེན་ཆེ་བའི་འདོད་པའི་ཡོན་ཏན་གྱི་ཁྱད་པར་རྣམས་ལ་ལོངས་སྤྱོད་པ་ཉིད་ཀྱིས་འགྲོ་བ་རྣམས་མི་ངོམས་ན། རྣམ་པར་སྨིན་པའི་འབྲས་བུ་བདེ་བ་མངོན་མཐོ་ངེས་ལེགས་དང་ལྡན་ལ། མཐའ་དག་སྡུག་བསྔལ་ཞི་བ་ཡི་ནི་བསོད་ནམས་དང་ཤེས་ཀྱི་ཚོགས་ཀྱིས་ཅི་སྟེ་ངོམས་ཏེ་ངོམས་པ་མེད་པར་བྱའོ།། ཚུལ་དེ་ལྟ་བས་བྱང་ཆུབ་སྤྱོད་པའི་ལས་དེ་ཚར་ཞིང་མཐར་ཕྱིན་པར་བྱ་བའི་ཕྱིར་དུ། དཔེར་ན་དཔྱིད་ཉི་མ་ཕྱེད་ཀྱི་དུས་སུ་ཚ་བས་གདུངས་པ་ཡི་གླང་ཆེན་དག་ཆུ་བསིལ་བས་གང་བའི་མཚོ་དང་ཕྲད་པའི་ཚེ་དགང་ཞིང་སྤྲོ་བས་མཚོར་འཇུག་པ་ལྟར་རང་གཞན་ལ་འཕྲལ་དང་ཡུན་དུ་སྨན་པའི་ལས་དེ་ལ་ཡང་དེ་བཞིན་དུ་འཇུག་ཅིང་མི་ལྡོག་པར་བྱའོ།། 

བཞི་པ་དོར་བའི་དཔུང་བཤད་པ་ནི། ཧ་ཅང་དགེ་བའི་ལས་ལ་འབད་ཆེས་བས་སྒོ་གསུམ་གྱི་སྟོབས་ཉམས་པ་དང་རྗེས་སུ་འབྲེལ་བར་གྱུར་ན། སླད་ཡང་ནུས་པ་མཆོག་ཏུ་བརྟས་ནས་ལས་དེ་བྱ་བའི་དོན་དུ་རེ་ཞིག་དོར་བར་བྱའོ།། དེ་ལྟར་ངལ་བསོ་བའི་སྐབས་སུ་བབ་པ་རེ་བྱ་ཞིང་། ལས་དེ་ལེགས་པར་ཟིན་ནས་དེ་ལས་ཁྱད་དུ་འཕགས་པའི་དགེ་བ་ཕྱི་མ་དང་ཕྱི་མ་གཞན་བསྒྲུབ་པར་འདོད་པས་སྔ་མ་དང་སྔ་མ་གྲུབ་ཟིན་པ་དེ་རྣམས་སྤང་བར་བྱ་སྟེ། དེ་ལྟར་མ་བྱས་ན་ཕྱི་མ་ཁྱད་པར་ཅན་མང་པོ་འགྲུབ་པའི་གེགས་སུ་འགྱུར་བའི་ཕྱིར་རོ།། 

གཉིས་པ་ལ་སྟོབས་གཉིས་བསྐྱེད་ཚུལ་ལའང་གཉིས། ལྷུར་ལེན་གྱི་སྟོབས་དང་། དབང་བསྒྱུར་གྱི་སྟོབས་བསྐྱེད་ཚུལ་ལོ།། དང་པོ་ནི། འཐབ་པ་ལ་ཡུན་དུ་གོམས་ཤིང་རྙིང་པར་གྱུར་པའི་མི་ཞིག་དགྲ་ད་ལྷན་ཅིག་ཏུ་གཡུལ་ངོར་རལ་ཀ་ལྷགས་པ་ན་གཞན་འཇོམས་ཏེ། རང་ཉིད་ཀྱི་ལུས་བསྲུང་བ་བཞིན་དུ་ཉོན་མོངས་པ་མཚོན་ཆ་རྣོན་པོ་ལྟ་བུ་ལས་གཟུང་བར་བྱ་ཞིང་། ཉོན་མོངས་པའི་དགྲ་དེ་རྣམས་དྲན་དང་ཤེས་བཞིན་གྱི་མཚོན་ཆས་འཇེབས་པར་བཏགས་ཏེ་གླགས་པའི་སྐབས་མི་རྙེད་པར་བྱའོ།། གཡུལ་དུ་ཞུགས་པའི་ཚེ་རལ་གྲིས་ལ་ལྷུང་བར་གྱུར་ན། དགྲས་གླགས་རྙེད་དུ་དོགས་པའི་འཇིགས་པས་མྱུར་དུ་ལེན་པ་ལྟར། དེ་བཞིན་དུ་དྲན་པའི་མཚོན་ཆ་ཤོར་ཏེ་ཡེངས་ན། ཉོན་མོངས་ཀྱི་ཉེས་པའི་དབང་གིས་དམྱལ་བའི་འཇིགས་པ་འབྱུང་ངོ་སྙམ་དུ་དྲན་པས་མྱུར་དུ་བླང་ཞིང་གཉེན་པོའི་སྟོབས་བསྐྱེད་པར་བྱའོ།། ཇི་ལྟར་དུག་ཅན་གྱི་མདས་བསྣུན་པའི་ཁྲག་ལ་རྟེན་བཅས་ནས་དུག་ནི་ལུས་བྱིངས་ལ་ཁྱབ་པར་གྱུར་བ་དེ་བཞིན་དུ་ཉོན་མོངས་པས་ཅུང་ཟད་ཙམ་གླགས་ནི་རྙེད་པར་གྱུར་ན་ཉེས་སྤྱོད་སྡིག་པས་སེམས་ལ་ཡོངས་སུ་ཁྱབ་པར་གྱུར་རོ།། འདི་ལྟར་ལམ་མི་བདེ་བའི་གནས་སུ་ཡུངས་མར་གྱིས་བཀང་བའི་སྣོད་བསྐུར་ནས་འགྲོ་བ་ལ་རལ་གྲི་ཐོགས་པ་ཞིག་ཟུང་དུ་བསད་དེ། ཐིགས་པ་གཅིག་ཙམ་བོ་ན་ད་ལྟ་ཉིད་དུ་གསོད་ཅེས་སྨྲས་ཤིང་བསྡིགས་པས་འཇིགས་པ་ལྟར་བྱང་ཆུབ་སེམས་དཔའ་བརྟུལ་ཞུགས་ཅན་གྱིས་ཀྱང་དེ་བཞིན་འཁོར་བ་ངན་སོང་གི་སྡུག་བསྔལ་ལ་འཇིགས་པས་བསྒྲིམ་སྟེ་བརྩོན་པར་བྱའོ།། དེ་ལྟ་བས་ན་པང་དུ་སྦྲུལ་གདུག་པ་ཅན་འོངས་ན་དུག་གིས་འཇིགས་པས་ཇི་ལྟར་མྱུར་བར་རིངས་པས་ལྡང་བ་ལྟར།། དེ་བཞིན་དུ་གཉིད་རྨུགས་དང་སྙོམས་ལས་བག་མེད་པ་སོགས་འོངས་ན་མྱུར་དུ་དེ་དག་བཟློག་པ་ལ་འབད་པར་བྱའོ།། ཉེས་པ་བྱུང་ན་གང་བྱུང་བ་རེ་རེ་ཞིང་འདི་ལྟར་མི་རིགས་སོ་ཞེས་བདག་ཉིད་ལ་རྒྱུ་མཚན་ད་ངབཅས་སྨད་ནས་ཅི་ནས་ཀྱང་བདག་ལ་ཕྱིས་སུ་ཉེས་པ་འདི་མི་འབྱུང་བ་དེ་ལྟར་བྱ་ཞེས་ཡུན་རིང་དུ་བསམ་མོ།། ཇི་ལྟར་བྱང་ཆུབ་སྤྱོད་པའི་གནས་སྐབས་འདི་དག་ལ་དྲན་པ་དང་ཤེས་བཞིན་གོམས་དགོས་པ་ཉིད་དང་དུ་འགྱུར་ཞེས་ཐོས་པའི་རྒྱུ་འདི་ཡིས་ནི་སྐྱེས་བུ་མཆོག་དང་འཕྲད་པའམ། རང་ཉིད་ཀྱིས་རིགས་པའི་ལས་དང་ལྟུང་བ་ལས་ལྡང་བའི་ཚུལ་ནི་འདོད་ཅིང་དོ་དུ་གཉེར་ཏེ་ལྷུར་བླངས་ནས་གནས་པར་བྱའོ།། 

གཉིས་པ་ནི། ཅི་ནས་ཀྱང་དགེ་བའི་ལས་བྱེད་པ་དེ་རྣམས་ཀྱི་སྔོན་རོལ་ནས་བྱ་བ་རྩོམ་པའི་གནས་ཐམས་ཅད་ལ་ནི་མཐུ་དང་སྟོབས་ཡོད་པ་ཅན་དུ་བྱ་བ་གང་ཞིག། ལེའུ་བཞི་པའི་སྐབས་སུ་དེ་ལྟར་སྒོ་གསུམ་གྱི་འཇུག་ལྡང་ཐམས་ཅད་ལ་བག་ཡོད་དགོས་པའི་གཏམ་ལེགས་པར་གསུང་བ་རྣམས་ཡིད་ལ་དྲན་ཏེ། བདག་ཉིད་ཀྱི་ལུས་ངག་ཡིད་གསུམ་དགེ་བའི་ལས་ལ་ལྡང་བ་ཡང་བར་བྱའོ།། ཇི་ལྟར་ན་རླུང་ནི་ཕར་འགྲོ་བ་དང་ཚུར་འོང་བས་ཤིང་བལ་སོགས་ལ་རང་དབང་སྒྱུར་བར་བྱེད་པ་དེ་བཞིན་དུ་བྱང་ཆུབ་ལ་འཇུག་པའི་སྤྱོད་པ་ཐམས་ཅད་སྤྲོ་བས་དབང་བསྒྱུར་བར་བྱ་བ་སྟེ། དེ་ལྟ་ན་ནི་དགེ་བའི་བྱ་བ་མཐའ་དག་མཐར་ཕྱིན་དུ་འགྲུབ་པར་འགྱུར་རོ།། 

གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བརྩོན་འགྲུས་བསྟན་པ་ཞེས་བྱ་་བ་སྟེ་ལེའུ་བདུན་པའོ།།

གཉིས་པ་བསམ་གཏན་གྱི་ལེའུ་ལ་གཉིས། གཞུང་དང་། མཚན་ནོ།། དང་པོ་ལའང་གསུམ། མཚམས་སྦྱར་ནས་མདོར་བསྟན་པ། མི་མཐུན་ཕྱོགས་སྤོང་བ། བསམ་གཏན་བསྒོམ་པ་དངོས་སོ།། དང་པོ་ནི། དེ་ལྟར་བརྩོན་འགྲུས་བསྐྱེད་ནས་མཉམ་པར་འཇོག་པའི་ཐབས་ལ་མཁས་པས་ནི། ཡིད་ནི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་བཞག་དགོས་པ་ཡིན་ཏེ། སེམས་ནི་ཕྱི་རོལ་ཡུལ་ལ་རྣམ་པར་གཡེངས་པའི་མི་རྣམས་ཉོན་མོངས་པ་སྲིན་པོ་ལྟ་བུའི་མཆེ་བའི་ཕྲག་ན་གནས་པས་ཐར་པའི་ལུས་སྲོག་འཇོམས་པའི་ཕྱིར་རོ།། 

གཉིས་པ་ལའང་བསྟན་བཤད་གཉིས་ལས། དང་པོ་ནི། སྐྱེ་བོ་མང་པོ་དང་མི་འགྲོགས་ཏེ་ལུས་དབེན་པར་གནས་པ་དང་། འདོད་པ་ལ་འདུན་པའི་རྣམ་རྟོག་སོགས་སྤངས་ཏེ་སེམས་ནི་དབེན་པར་བྱས་པ་ཡིས་ཕྱི་ནང་གི་རྣམ་པར་གཡེང་བ་ཐམས་ཅད་མི་འབྱུང་ངོ་།། དེ་ལྟ་བས་ན་འཇིག་རྟེན་གྱི་བྱ་བ་ཐམས་ཅད་ལ་སྙིང་པོ་མེད་པས་ཆགས་ཤིང་སྲེད་པ་དང་དེར་འཇུག་པ་སྤང་བར་བྱ་ཞིང་། འཁོར་བའི་གནས་སུ་ལྟུང་བྱེད་རྣམ་པར་རྟོག་པ་མ་རིག་པ་ཆེན་པོ་ཡིན་པའི་ཕྱིར་ཡོངས་སུ་དོར་དགོས་པ་ཡིན་ནོ།། 

གཉིས་པ་རྒྱས་བཤད་ལའང་གཉིས། འཇིག་རྟེན་སྤོང་བ་དང་། རྣམ་རྟོག་དོར་བའོ།། དང་པོ་ལའང་བཞི། འཇིག་རྟེན་སྤང་དགོས་པའི་རྒྱུ་མཚན་བཤད་པ། ནང་སེམས་ཅན་གྱི་འཇིག་རྟེན་ལ་ཆགས་པ་སྤོང་བར་བྱ་བ། ཕྱི་རྙེད་པ་སོགས་ཀྱི་འཇིག་རྟེན་ལ་སྲེད་པ་སྤང་བར་བྱ་བ། སྤངས་ནས་དབེན་པ་བརྟེན་ཚུལ་བཤད་པའོ།། དང་པོ་ནི། ཐ་མལ་བ་རྨོངས་པ་རྣམས་བདག་དང་བདག་གིར་ཞེན་པས་འཇིག་རྟེན་ལ་ཆགས་པའི་ཕྱིར་དང་། རྙེད་བཀུར་སོགས་ལ་སྲེད་པས་འཇིག་རྟེན་གྱི་འདུ་འཛི་མི་སྤངས་ཏེ། དེ་ལྟ་བས་ན་ཆགས་སྲེད་འདི་དག་ཡོངས་སུ་སྤོངས་ལ། བླང་དོར་གྱི་དམིགས་ཕྱེད་པའི་མཁས་པས་འདི་ལྟར་བརྟགས་ཤིང་དཔྱད་པར་བྱའོ།། སེམས་རྩེ་གཅིག་ཏུ་གནས་པའི་ཞི་གནས་ཀྱི་ཏིང་ངེ་འཛིན་རབ་དང་ལྡན་པས་ཆོས་ཀྱི་དེ་ཁོ་ན་ཉིད་ཤེས་པའི་ལྷག་མཐོང་དང་ཟུང་དུ་འཇུག་པ་དག་གིས་ནི་ཉོན་མོངས་པ་མཐའ་དག་རྣམ་པར་འཇོམས་པར་ཤེས་པར་བྱས་ནས་ཐོག་མར་ཞི་གནས་བཙལ་བར་བྱ་སྟེ། དེ་ཡང་ནི་འཇིག་རྟེན་གྱི་ཕྱོགས་སུ་ཆགས་པ་མེད་པར་ཏིང་ངེ་འཛིན་ལ་མངོན་པར་དགའ་བས་འགྲུབ་པ་ཡིན་ནོ།། 

གཉིས་པ་ནི། རང་ཉིད་ཀྱང་མི་རྟག་པ་ཡིན་ལ་གཞན་སུ་ཞིག་བུ་དང་ཆུང་མ་སོགས་མཛའ་བཤེས་ཐམས་ཅད་ཀྱང་མི་རྟག་ཅིང་བརྟན་པ་མ་ཡིན་པ་རྣམས་ལ་ཡང་དག་པར་ཆགས་པར་བྱེད་པ་ཤེས་ལྡན་གང་ཞིག་ཡོད་དེ་མི་རིགས་པས་སོ།། ཆགས་པ་དེས་ནི་ཚེ་རབས་སྟོང་ཕྲག་ཏུའང་སྙིང་ལ་སྡུག་ཅིང་ཡིད་དུ་འོང་བ་བདག་མཐོང་བར་ཡོང་ཡེ་མི་འགྱུར་ཞིང་། མ་མཐོང་ན་ནི་སེམས་དགའ་བར་མི་འགྱུར་ཏེ། དེས་ན་ཡིད་ཀྱང་རྣལ་དུ་མི་ཕེབས་ཤིང་མཉམ་པར་འཇོག་སྟེ་གནས་པར་མི་འགྱུར་ལ། ཡུལ་ཡིད་འོང་མཐོང་ཡང་ཆགས་པས་ངོམས་ཤིང་ཚིམ་པའི་དུས་ཀྱང་ཡོད་པར་མི་འགྱུར་བས་སྔར་བཞིན་དུ་ཆགས་ཤིང་སྲེད་པས་ཡོངས་སུ་གདུང་བར་འགྱུར་ཏེ། རྒྱ་ཆེར་རོལ་པ་ལས། འདོད་པའི་ཡོན་ཏན་དག་གི་དགའ་བ་ནི། ལན་ཚྭའི་ཆུ་འཐུང་བཞིན་དུ་ངོམས་མི་འགྱུར། ཞེས་གསུངས་པ་ལྟར་རོ།། ཡིད་དུ་འོང་བའི་མཛའ་བཤེས་སོགས་སེམས་ཅན་རྣམས་ལ་ཆགས་ཤིང་སྲེད་པར་བྱས་ན། ཡང་དག་པའི་ཆོས་ཉིད་མངོན་དུ་མཐོང་བ་ལ་རྣམ་པ་ཀུན་ནས་བསྒྲིབས་ཤིང་འཁོར་བ་ལ་སྐྱོ་བའི་སེམས་ཀྱང་འཇིག་པར་བྱེད་ལ། དེ་དང་འབྲལ་བའི་ཐ་མར་གྱུར་པ་ན་ཡིད་མྱ་ངན་གྱིས་རབ་ཏུ་གདུང་བར་འགྱུར་ཞིང་། གཉེན་བཤེས་དེ་དག་ལ་སེམས་པ་འབའ་ཞིག་གིས་ཚེ་འདི་ཡང་དོན་མེད་ཉིད་དུ་སྡིག་པ་དང་སྡུག་བསྔལ་ལ་སྤྱོད་པས་འདའ་བར་འགྱུར་ལ། རྟག་པ་མེད་པའི་མཛའ་བཤེས་ཀྱིས་ཡུན་རིང་པོའི་བདེ་འབྲས་སྨིན་བྱེད་ཀྱི་ཚོགས་སུ་གྱུར་པ་གཡུང་དྲུང་གི་ཆོས་ཐར་པའི་ལམ་ཉིད་ཀྱང་འཇིག་པར་འགྱུར་རོ།། བྱིས་པ་སོ་སོའི་སྐྱེ་བོ་རྣམས་དང་སྐལ་པ་མཉམ་ཞིང་མཐུན་པར་བླང་དོར་ཕྱིན་ཅི་ལོག་ཏུ་སྤྱོད་ན། ངེས་པར་གདོན་མི་ཟ་བར་ངན་འགྲོར་འགྲོ་བར་འགྱུར་ལ། སྐལ་པ་མི་མཉམ་པ་འཕགས་པའི་ལམ་ཡང་དག་པའི་རྗེས་སུ་ཁྲིད་པར་བྱེད་ན། དེ་ཉིད་མི་འདོད་པའི་བྱིས་པ་བསྟེན་པས་ཅི་ཞིག་བྱ་སྟེ་དགོས་པ་མེད་དོ།། སོ་སྐྱེའི་བྱིས་པ་རྣམས་ཀྱི་བློ་མི་བརྟན་པས་སྐད་ཅིག་གཅིག་གིས་མཛའ་བར་ཡང་འགྱུར་ལ། དེ་མ་ཐག་ཏུ་ཡུད་ཙམ་གྱིས་ནི་དགྲ་བོར་ཡང་འགྱུར་ཞིང་། རང་གཞན་དགའ་བའི་གནས་སུ་འོས་པ་ལ་ཡང་ཁྲོ་བར་བྱེད་པས། སོ་སོའི་སྐྱེ་བོ་རྣམས་ནི་ཤིན་ཏུ་མགུ་བར་དཀའ་བ་ཉིད་དོ།། བླང་དོར་ཚུལ་ལྡན་དུ་བསླབ་ཅིང་འཕྲལ་ཡུན་རྣམས་སུ་ཕན་པར་སྨྲས་ན་ལན་དུ་ཁྲོ་བར་བྱེད་ཅིང་། བདག་ཀྱང་ཕན་པའི་ལུས་སུ་གྱུར་པ་དག་ལ་རེམ་པ་ཡང་ཐབས་ཀྱིས་ཟློག་པར་བྱེད་ལ། གལ་ཏེ་དེ་དག་གི་ངག་བཞིན་དུ་མ་མཉན་ན་ཁྲོ་བས་ཁྲོ་བ་བོ་ཉིད་ངན་འགྲོར་ཡང་འགྲོ་བར་འགྱུར་རོ།། གཞན་ཡང་མཐོ་ལ་ཕྲག་དོག་མཉམ་ལའགྲན་སེམས་དམའ་ལ་ང་རྒྱལ་བྱེད་ཅིང་བསྟོད་ན་དྲེགས་པར་འགྱུར་བ་དང་། མི་སྙམ་པའི་ཚིག་གིས་སྐྱོན་ནས་བརྗོད་ན་ཁོང་ཁྲོ་སྐྱེ་བའི་ཕྱིར། དུས་ནམ་ཞིག་བྱིས་པ་བསྟེན་པ་ལས་ཕན་པ་འཐོབ་སྟེ་མི་ཐོབ་པ་ཉིད་དོ།། བྱིས་པ་སོ་སོའི་སྐྱེ་བོ་རྣམས་དང་འགྲོགས་ན་བྱིས་པ་རྣམས་ཕན་ཚུན་རིས་སུ་བྱེད་ལ། བདག་གི་ཕྱོགས་སུ་བསྟོད་ཅིང་གཞན་ལ་སྨོད་པ་དང་། འཁོར་བར་འདུ་འཛི་ལ་དགའ་བའི་གཏམ་ལ་སོགས་མི་དགེ་བ་ཅེས་ཀྱང་ངེས་པར་འབྱུང་ངོ་།། དེ་ལྟར་ན་བདག་དང་ཐར་པ་འདོད་པ་གཞན་གྱིས་ཀྱང་བྱིས་་པ་བསྟེན་ན་དེས་ནི་གཏན་དུ་ཕུང་བར་ཟད་ཅིང་། དེས་ཀྱང་བདག་དོན་མ་བྱས་ལ། བདག་ཀྱང་དེ་དོན་མི་འགྱུར་བས། ཞེས་པ་རྒྱ་འགྲེལ་ན་མེད་ཅིང་། བདེ་ཞིང་ཉོན་མོངས་མེད་ཡིད་ཀྱིས།། གཅིག་པུར་དབེན་པར་གནས་པར་བྱ།། ཞེས་པ་ཡོད་པས། འཕགས་པའི་རྗེས་སུ་བསླབ་པས་བདེ་ཞིང་ཉོན་མོངས་མེད་པའི་ཡིད་འདོད་སྲེད་དང་བྲལ་བ་ཉིད་ཀྱིས་གཅིག་པུར་དབེན་པར་གནས་པར་བྱ་སྟེ། སོ་སྐྱེའི་བྱིས་པ་རྣམས་ལས་ཐག་རིང་དུ་བྱོལ་བར་བྱའོ།། གལ་ཏེ་བྱིས་པ་དང་གློ་བུར་དུ་འཕྲད་ན་ཡང་རེ་ཞིག་དགའ་བས་མགུ་བའི་སྤྱོད་ཚུལ་བྱས་ཏེ། ཧ་ཅང་འདྲིས་ཆེན་ཡུན་དུ་བྱེད་པ་ཉིད་དུ་མི་འགྱུར་བར་ཆགས་སྡང་དང་བྲལ་བ་བཏང་སྙོམས་ཀྱི་ཡུལ་ཐ་མལ་ཙམ་དུ་ལེགས་པར་གནས་པར་བྱའོ།། དཔེར་ན། བུང་བས་མེ་ཏོག་གི་ནང་ནས་སྦྲང་རྩི་ལེན་པ་བཞིན་དུ་ཆོས་ཀྱི་དོན་ལེགས་པར་བཤད་པའི་སྙིང་པོ་ཙམ་བླངས་ནས་ནི། ཀུན་ལ་སྔོན་ཆད་ཕན་ཚུན་མ་མཐོང་བ་བཞིན་དུ་འདྲིས་པ་མེད་པར་གནས་པར་བྱའོ།། 

གསུམ་པ་ནི། བདག་ནི་རྙེད་པའི་ཡོ་བྱད་མང་པོ་དང་ལན་ཅིང་མང་པོས་བཀུར་སྟི་གཟབ་པའི་གནས་དང་བཅས་པ་ཡིན་ལ། བདག་ལ་སྐྱེ་བོ་མང་པོ་དགའ་བའི་ཞེས་དེ་འདྲའི་སྙེམས་པ་དང་ང་རྒྱལ་འཆང་བང་གྱུར་ན། ཤི་བའི་འོག་ཏུ་དམྱལ་བ་ལ་སོགས་པའི་འཇིགས་པ་མང་པོ་སྐྱེ་བར་འགྱུར་རོ། དེ་ལྟ་བས་ན་ཀུན་ནས་རྣམ་པར་རྨོངས་བའི་ཡིད་ཁྱོད་རྙེད་བཀུར་སོགས་གང་དང་གང་ལ་ཆགས་པར་གྱུར་པ་དེ་དང་དེ་བསྡོངས་ཤིང་རྣམ་སྨིན་བསགས་ནས་སྟོང་འགྱུར་དུ་འཕེལ་བའི་སྔུག་བསྔལ་ཉིད་དུ་འགྱུར་ཞིང་ལྡང་ངོ་།། དེ་ལྟ་བས་ན་དེ་དོན་ཤེས་པའི་མཁས་པས་རྙེད་བཀུར་ལ་ཆགས་པར་མི་བྱ་སྟེ། ཆགས་པར་གྱུར་པའི་ཉེས་པ་ལས་ནི་རྣམ་སྨིན་གྱི་འཇིགས་པ་དུ་མ་སྐྱེ་ཞིང་། རྙེད་སོགས་འདི་དག་རང་བཞིན་མི་བརྟན་པས་འདོར་བར་འགྱུར་བས་ན་བློ་བརྟན་པར་གྱིས་ཏེ་རབ་ཏུ་རྟོགས་པར་གྱིས་ཤིག། ཚེ་འདིར་རྙེད་པ་དག་ནི་མང་པོ་བྱུང་ཞིང་། གྲགས་པ་ཆེན་པོ་དང་སྙན་པ་བྱུང་བར་གྱུར་ཀྱང་། འཆི་བའི་དུས་སུ་རྙེད་པ་དང་གྲགས་པའི་ཚོགས་དང་བཅས་ཏེ་གནས་གང་དུ་འདོང་སྟེ་འགྲོ་བའི་གཏོལ་མེད་དོ།། བདག་ལ་མི་དགའ་ཞིང་སྨོད་པར་བྱེད་པ་གཞན་དག་ཀྱང་མང་དུ་ཡོད་ན་འགའ་ཞིག་གིས་བསྟོད་པས་བདག་དགའ་བར་བྱ་རྒྱུ་ཅི་ཞིག་ཡོད་དེ་ཅིའང་མེད་ཅིང་། བདག་ལ་བསྟོད་ཅིང་དགའ་བར་བྱེད་ལ་གཞན་ཡང་མང་དུ་ཡོད་ན། ཕལ་པ་འགས་སྨད་པས་མི་དགར་ཅི་ཞིག་ཡོད་དེ་མེད་དོ།། སྤྱིར་ཡང་སེམས་ཅན་རྣམས་མོས་པ་སྣ་ཚོགས་པ་ཡིན་པས། ཐབས་མཁས་ཐུགས་རྗེའི་བདག་ཉིད་རྒྱལ་བས་ཀྱང་ནི་མི་མགུ་ཞིང་མཐའ་གཅིག་ཏ་གུས་པ་མ་ཡིན་ན། བདག་འདྲ་ངན་པས་སྨོས་ཀྱང་ཅི་དགོས་ཏེ། དེ་བས་རེ་ཞིག་འཇིག་རྟེན་པ་མགུ་འདོད་དང་ཆོས་བརྒྱད་ཀྱི་བསམ་པ་བཏང་ནས་དབེན་པར་གནས་པར་བྱའོ།། སེམས་ཅན་རྣམས་ནི་རྙེད་པ་མེད་པ་ལ་བསོད་ནམས་མེད་པ་ཉིད་ཅེས་སྨོད་ཅིང་། རྙེད་པ་ཅན་ལ་ཡང་ལོག་འཚོ་དང་ལྡན་ནོ་ཞེས་སོགས་མི་སྙན་པ་བརྗོད་དེ། རང་བཞིན་ངན་པས་འགྲོགས་པར་དཀའ་བ་དེ་དག་གིས་དགའ་བ་ཅི་ལྟར་སྐྱེ་བར་འགྱུར་ཏེ་མི་འགྱུར་རོ།། གང་གི་ཕྱིར་ཞེ་ན། འདི་ལྟར་བྱིས་པ་རྣམས་རང་གི་དོན་ནི་གྲུབ་པ་མེད་པར་བདག་ལ་དགའ་བ་ཞིག་ནམ་ཡང་མི་འབྱུང་བས། འདོད་པ་ཚད་མེད་པའི་བྱིས་པ་འགའ་ཡང་མཛའ་བཤེས་ཀྱི་འོས་སུ་མིན་ནོ་ཞེས་དེ་བཞིན་གཤེགས་པ་ཉིད་ཀྱིས་གསུངས་པ་ལྟར་རོ།། 

བཞི་པ་ནི། ནགས་ཀྱི་ཁྲོད་ན་རི་དྭགས་དང་བྱ་རྣམས་དང་ཤིང་ལྗོན་་་་་་་་་་་པའི་ཚོགས་རྣམས་ཀྱིས་ནི་མི་སྙན་པ་བརྗོད་པར་མི་བྱེད་ཅིང་། འགྲོགས་ན་བདེ་བ་དེ་དག་དང་ནམ་ཞིག་ལྷན་ཅིག་ཏུ་བདག་གནས་པར་འགྱུར་ཞེས་སྨོན་པའི་གནས་སོ།། བྲག་ཕུག་གམ་བདག་གིར་མ་བཟུང་བའི་ལྷ་ཁང་སྟོང་པའམ་ལྗོན་ཤིང་མཛེས་པའི་དྲུང་དུ་གནས་བཅས་ཏེ་དུས་ནམ་ཞིག་ན་འདུ་འཛི་ལ་རྒྱབ་ཏུ་མི་ལྟ་ཞིང་ཆགས་པ་མེད་པར་འགྱུར་ཞིག་གུ་ཞེས་སྨོན་པའོ།། ས་ཕྱོགས་སུས་ཀྱང་བདག་གིར་གཟུང་བ་མེད་པ་རང་བཞིན་གྱིས་ནི་ཡངས་ཤིང་རྒྱ་ཆེ་བ་རྣམས་སུ་རང་དབང་སྤྱོད་ཅིང་བདག་གིས་འཛིན་པའི་ཆགས་པ་མེད་པར་དུས་ནམ་ཞིག་བདག་ནི་གནས་པར་འགྱུར་སྙམ་དུ་སྨིན་པའི་རིགས་སོ།། ལྷུང་བཟེད་ལ་སོགས་ཡོ་བྱད་ཉི་ཚེ་བ་དང་། མི་དབུལ་བོའི་རིགས་ཀུན་ལ་ཡང་མི་མཁོ་བའི་གསོ་ཕྱག་དར་ཁྲོད་ནས་བྱུང་བ་ཙམ་འཆང་ཞིང་ལུས་འདི་སྦ་བར་མ་བྱས་ཀྱང་གཞན་གྱིས་མཐོང་བའི་འཇིགས་པ་མེད་ཅིང་གནས་པར་ནམ་ཞིག་འགྱུར་རྙམ་མོ།། དུར་ཁྲོད་ཀྱི་གནས་སུ་སོང་ནས་སྔར་ཤི་བ་གཞན་དག་གི་རུས་གོང་དག་དང་བདག་གི་ལུས་ངེས་པར་འཇིག་པའི་ཆོས་ཅན་དག་ཏུ་ནི་དུས་ནམ་ཞིག་མགོ་སྙོམས་སུ་བྱེད་པར་འགྱུར་ཞེས་དྲན་པར་བྱའོ།། བདག་གི་ལུས་ནི་ད་ལྟ་གསོན་པར་སྣང་བ་འདི་ཉིད་ཀྱང་མཐར་ཤི་ནས་རུལ་བར་གྱུར་པ་གང་གི་དྲི་ཡིས་ཝ་སོགས་གཅན་གཟན་དག་གིས་ཀྱང་འདོད་པ་མེད་ཅིང་དྲུང་དུ་ཉེ་བར་འགྲོ་བ་ད་ེལྟ་བུར་ནི་མྱུར་དུ་འགྱུར་བར་འོང་ངེས་སྙམ་དུ་དྲན་པར་བྱའོ། ལུས་འདི་གཅིག་པུར་བྱུང་བ་ཉིད་དུ་བརྟགས་པ་ཡང་ལྷན་ཅིག་སྐྱེས་པའི་ཤ་ཁྲག་དང་རུས་པ་དག་ཞིག་སྟེ་སོ་སོར་འགྱེས་ཤིང་ཐ་དད་པར་འགྱུར་ན། མཛའ་བ་གཞན་དག་འདུ་འབྲལ་ཅན་ཡིན་པ་ལྟ་ཅི་ཞིག་སྨོས་སོ།། སྐྱེ་ན་རང་ཉིད་གཅིག་པུར་སྐྱེ་བར་འགྱུར་ཞིང་། འཆི་ནའང་དེ་ཉིད་གཅིག་པུར་འཆི་སྟེ་སྡུག་བསྔལ་བདག་གིས་མྱོང་བའི་སྐལ་པ་གཞན་གྱིས་མི་ལེན་ན། དགེ་བའི་གེགས་བྱེད་པའི་མཛའ་བས་ཅི་ཞིག་བྱ་སྟེ་ཉེས་པའི་གཞི་ཡིན་ནོ།། ལམ་རིང་པ་དག་ཏུ་ནི་ལྷན་ཅིག་འགྲོགས་ཏེ་ཞུགས་པ་གང་ཡིན་པའི་མི་རྣམས་ཇི་ལྟར་ན་གནས་ནི་གཡར་ཞིང་འཛིན་པར་བྱེད་པ་ལྟར། དེ་བཞིན་དུ་སྲིད་པའི་ལམ་འཁོར་བའི་གནས་སུ་ཞུགས་པའང་། སྐྱེ་བའི་གནས་རིས་མཐུན་པ་ནི་ལས་ཀྱིས་བསྡུས་ཏེ་ལྷན་ཅིག་ཡོངས་སུ་འཛིན་པ་ཙམ་མོ།། ཤི་ནས་ཉེ་དུའི་འཇིག་རྟེན་པ་རྣམས་ཀུན་ནས་མྱ་ངན་གྱིས་གདུངས་བཞིན་དུ་ཇི་སྲིད་སྐྱེས་བུ་བཞི་ཡིས་ནི་གནས་དེ་ནས་ལུས་དེ་ནི་མ་བཏེག་ཅིང་བཏོན་པ་མིན་པ་དེ་སྲིད་དུ་ནི་ནགས་སུ་ོསོངས་ལ་དགེ་སྦྱོར་ལ་འབུངས་ཤིག། གཉེན་བཤེས་མེད་ཅིང་མཁོན་པའང་མེད་པར་བྱས་ནས་ལུས་འདི་གཅིག་པུར་དབེན་པར་གནས་ཏེ། སྔ་ནས་ཁྱིམ་དང་བྲལ་ཕྱིན་ཆད་ཉེ་དུ་རྣམས་ཀྱིས་ཀྱང་ཤི་བ་དང་འདྲ་བར་བརྩིས་ནས་ཕན་ཚུན་རེ་ཐག་ཆད་པའི་ཕྱིར། ཕྱིས་ཤི་ནའང་མྱ་ངན་བྱེད་པ་སུ་ཡང་མེད་ཅིང་། དྲུང་ན་འཁོད་པ་བྱ་དང་ལྗོན་ཤིང་ལ་སོགས་པ་སུ་དག་ཀྱང་མྱ་ངན་གྱིས་གདུང་བའི་ཚིག་དང་དུ་ངག་གིས་གནོད་པ་བྱེད་པ་མེད་པས་འདི་ཡིས་སངས་རྒྱས་རྗེས་སུ་དྲན་པ་སོགས་དགེ་བ་རྣམས་སུས་ཀྱང་གཡེང་བར་འགྱུར་བ་བྱར་མེད་དོ།། དེ་ལྟ་བས་ན་ཤིན་ཏུ་མདངས་གསལ་ཤིང་ཉམས་དགའ་བའི་ནགས་ཚལ་ཚེགས་ཆུང་ལ་བསྐྱང་བྲན་མི་དགོས་པས་བདེ་ལ་སྐྱིད་ཅིང་སྒོ་གསུམ་གྱི་གཡེང་བ་ཐམས་ཅད་ཞི་བར་བྱེད་པར་བདག་ཉིད་གཅིག་པུ་གནས་པར་བྱའོ།། རྣམ་པར་རྟོག་པའི་བསམ་པ་གཞན་ནི་ཀུན་བཏང་སྟེ། བདག་གིས་བྱང་ཆུབ་ལ་སེམས་པ་གཅིག་བུ་ཡིས་སེམས་ནི་བསམ་གཏན་ལ་མཉམ་པར་བཞག་པའི་ཕྱིར་དང་། དུལ་བར་བྱ་བའི་ཕྱིར་ཞི་ལྷག་ཟུང་འཇུག་ལ་བརྩོན་པར་བྱའོ།། 

གཉིས་པ་རྣམ་རྟོག་དོར་བ་ལའང་བསྟན་བཤད་གཉིས་ལས། དང་པོ་ནི། འཇིག་རྟེན་འདི་དང་འཇིག་རྟེན་ཕ་རོལ་གཞན་ཏུའང་། འདོད་པ་རྣམས་ནི་ཕུང་ཁྲོལ་མང་པོ་བསྐྱེད་པའི་གཞི་དང་རྩ་བ་ཡིན་ལ། ཚེ་འདིར་ནི་གཞན་གྱི་བུད་མེད་ལ་ལོག་པར་གཡེམ་པ་སོགས་ཀྱིས་གསོད་པ་དང་བཅིང་བ་དང་གཅོད་པ་ལ་སོགས་པ་སྡུག་བསྔལ་དྲག་པོ་དང་། ཕ་རོལ་ཏུ་ནི་དམྱལ་ཡི་དྭགས་དུད་འགྲོ་སོགས་སུ་སྐྱེ་བའི་ལས་སྒྲུབ་པར་བྱེད་པའི་ཕྱིར་རོ།། 

གཉིས་པ་རྒྱས་བཤད་ལའང་གསུམ། ནང་བུད་མེད་ཀྱི་ཉེས་པ་དྲན་པ། ཕྱི་ཡོ་བྱད་ཀྱི་ཉེས་པ་དྲན་པ། དབེན་པའི་ཡོན་ཏན་དྲན་པའོ།། དང་པོ་ལའང་གསུམ། རྒྱུ་བསྒྲུབ་དཀའ་བར་བསམ་པ། ངོ་བོ་མི་གཙང་བ་ཡིན་པ། འབྲས་བུ་གནོད་པ་མང་བ་བསམ་པའོ།། དང་པོ་ནི། ཕོ་ཉ་བ་དང་ཕོ་ཉ་མོ་ལ་སྡོན་བུད་མེད་གང་ཞིག་དང་འཕྲད་པའི་ཕྱིར་དུ་ལན་དུ་མར་ཐལ་མོ་སྦྱོར་བའི་ཚུལ་གྱིས་གསོལ་བ་བཏབ་ཅིང་། ཕྱི་མའི་སྡིག་པ་རྣམས་སམ་ཚེ་འདིར་གྲགས་པ་བཟང་པོ་མིན་པའི་གནས་ལའང་། འདོད་པ་ལ་སྤྱོད་པ་གང་གི་དོན་དུ་ངོ་ཚ་མ་འཛེམ་པར་འདི་དང་ཕྱི་མར་འཇིགས་པ་ཆེན་པོ་འབྱུང་བའི་གནས་སུ་གྱུར་བ་ལ་ཡང་བདག་ཞུགས་ཤིང་། གོས་རྒྱན་བཟའ་བཏུང་སོགས་རྫས་རྣམས་ཀྱང་ཟད་པར་བྱས་པར་གྱུར་ཏེ། ཆགས་ཡུལ་གང་ལ་ཡོངས་སུ་འཁྱུད་པས་ན་མཆོག་ཏུ་དགའ་བར་འགྱུར་བ་དེ་དག་ཉིད་ནི། དཔྱད་ན་ཀེང་རུས་ལ་འཁྱུད་ཅིང་་དགའ་བ་ཉིད་ཡིན་ལ་དེ་ལས་གཞན་མིན་ན། དེར་མ་ཟད་གཏན་ཡུན་རིང་པོར་རང་དབང་ཐོབ་པ་དང་ནི་བདག་ཏུ་བཟུང་བྱ་ཉིད་དུ་རྟག་པ་མིན་པ་ལ་རབ་ཏུ་འདོད་ཅིང་ཡོངས་སུ་ཞེན་ནས་གནས་པ་ཤིན་ཏུ་རྨོངས་ཏེ། ཅིའི་ཕྱིར་མྱ་ངན་ཐམས་ཅད་ལས་འདས་ཤིང་ཟག་མེད་ཀྱི་བདེ་བ་དང་གཏན་དུ་ལྡན་པའི་སངས་རྒྱས་ཀྱི་གོ་འཕང་དེར་མི་འགྲོ་བ་ཧ་ཅང་བླུན་པར་ཐལ་བའི་ཕྱིར་རོ།། 

གཉིས་པ་ནི། བུད་མེད་གང་ཞིག་གི་གདོང་པའི་བྱད་དབྱིབས་ལ་ལྟ་བར་འདོད་པས་དང་པོ་རང་ཉིད་དང་ཐོག་མར་ཕྲད་སྐབས་སུ་ལག་པས་འབད་དེ་བཏེགས་ནས་མགོ་བོ་གྱེན་དུ་དྲངས་ཀྱང་ངོ་ཚ་བས་འོག་ཏུ་བལྟ་ཞིང་འདུག་པ་དེ་སྔོན་དུ་ཞིབ་པར་མཐོང་ངམ་མ་མཐོང་བ་ཡིན་ཡང་རུང་སྟེ། ད་ལྟ་ཤི་བའི་སྐབས་ཀྱི་རོ་ལ་རང་དབང་གིས་བལྟ་ཆོག་པར་སྣང་བའི་ཕྱིར། ཅིའི་ཕྱིར་ན་དགའ་བས་ལྟ་བར་མི་བྱེད་དེ་བྱེད་རིགས་སོ།། ཡུལ་འགའ་ཞིག་གི་ལུགས་ལ་སེང་རས་ཀྱི་གོས་ཀྱིས་བུད་མེད་ཀྱི་གདོང་ནི་གཡོགས་པར་གྱུར་པ་ལ་ཡང་ཁྱོད་བལྟ་བར་འདོད་ཅིང་ཉོན་མོངས་པར་གྱུར་བའི་གདོང་པ་དེ་ནི་ད་ལྟ་མངོན་སུམ་དུ་་གྱུར་པ་བཞིན་གོས་བྱ་རྒོད་ཀྱིས་ཕྲལ་ནས་བསལ་བར་བྱས་ཤིང་མངོན་དུ་མཐོང་ནས་འདོད་སྲེད་ཅན་གང་ད་ལྟ་ཅིའི་ཕྱིར་འབྱེར་བར་བྱེད་དེ་སྔོན་གྱི་ལུས་དེ་ཡིན་པའི་ཕྱིར་རོ།། སྔོན་ཆད་སྐྱེས་པ་གཞན་རྣམས་ཀྱི་མིག་གིས་བལྟ་ན་ཡང་ཆགས་ཡུལ་གང་ཞིག་ཡོངས་སུ་བསྲུང་བྱར་གྱུར་པ་དེ། ཇི་སྲིད་ཕྱིས་སུ་དེ་ནི་བྱ་རྒོད་ལ་སོགས་པ་དེས་ཟ་ན་དུས་དེར་སེར་སྣ་ཅན་ཁྱོད་ཀྱིས་ཅིས་མི་བསྲུང་སྟེ་བསྲུང་བར་འོས་ལ། ད་ལྟ་བསྲུང་བྱའི་མིན་ན་སྔོན་ཡང་སྲུང་བར་བྱེད་མི་རིགས་སོ།། ཤ་ཡི་ཕུང་པ་འདི་མཐོང་ནས་བྱ་རྒོད་དང་ཅེས་སྤྱང་གཞན་གྱིས་ཟ་བར་བྱེད་ན། གཞན་གྱིས་ཁ་ཟས་ལ་མེ་ཏོག་གི་ཕྲེང་བ་དང་ཙནྡན་གྱི་བྱུག་པ་དང་གདུ་བུ་སོགས་རྒྱན་གྱིས་མཆོད་པའི་ཡུལ་དེ་ཉིད་དུར་ཁྲོད་ན་རུས་གོང་ཉིད་དུ་འདུག་པར་མཐོང་ནས་ནི། རྡོ་ལྟར་མི་འགུལ་ཡང་ནི་ཁྱོད་སྐྲག་ན། ད་ལྟ་གསོན་ཚེ་རོ་ལངས་བཞིན་དུ་སེམས་ཀྱི་ཀུན་སློང་འགའ་ཡིས་ཀྱང་བསྐྱོད་པར་གྱུར་བའི་གཡོ་འགུལ་ཅན་ཡིན་ན་ཅིས་མི་འཇིགས་ཏེ་སྐྲག་པར་རིགས་སོ།། བུད་མེད་གང་གི་ལུས་ལ་གོས་ཀྱིས་གཡོགས་ཀྱང་ལུ་འདི་ལ་ཁྱོད་ཆགས་པར་འགྱུར་ན། དེ་མ་གཡོག་ན་ཅིས་མི་འདོད་དེ། དུར་ཁྲོད་དུ་བོར་བའི་ལུས་ཀྱིས་ཆ་ཀུན་ཞིབ་མོར་མངོན་པ་མཐོང་བའི་ཕྱིར་རོ།། གལ་ཏེ་མི་གཙང་བའི་རོའམ་ཀེང་རུས་དེ་ལ་དགོས་པ་མེད་ཅིང་མི་མཁོ་བ་ཉིད་དུ་བསམ་ན་ནི། གོས་དང་པགས་པ་ལ་སོགས་པས་གཡོགས་པ་ལ་ནི་ཅིའི་ཕྱིར་འཁྱུད་དེ། མི་གཙང་བའི་ཕུང་པོ་ཀེང་རུས་ཅན་སྔོན་ནས་ཡིན་པའི་ཕྱིར་རོ།། ཟས་ནི་གཅིག་བུ་ཉིད་རྒྱུ་བྱས་པ་ལས་ནི་བུད་མེད་ཀྱི་བཤང་གཅི་དང་ཁ་ཆུ་བྱུང་བར་གྱུར་ན། དེ་དག་ལས་བཤང་བ་ལ་མི་དགའ་ཞིང་སྐྱུགས་བྲོ་བར་འཛིན་ལ། ཁ་ཆུ་ལ་ཁྱོད་ཉིད་སྦྲང་རྩི་འཇིབས་པ་བཞིན་འཐུང་ཞིང་ཅིའི་ཕྱིར་དགའ་བར་བྱེད་དེ། བཤང་གཅི་དང་མཚུངས་པའི་ཕྱིར་རོ།། ཤིང་བལ་རེག་ན་འཇམ་པ་ཡི་སྔས་འབོལ་ལ་དགའ་བར་མི་བྱེད་པར། དེ་ལས་དྲི་ང་བ་འཛག་པ་མི་ཡིན་ནོ་ཞེས་བསམས་ནས། འདོད་ལྡན་རྣམས་ཀྱིས་མི་གཙང་བའི་བུད་མེད་ལ་གཙང་བར་འཛིན་ཏེ་རྨོངས་སོ།། འདོད་ལྡན་ངན་པ་རྨོངས་པ་རྣམས།། ཤིང་བལ་རེག་ན་འཇམ་པ་ལའང་།། ཉལ་པོ་བྱ་བར་མི་ནུས་ཞེས།། དེ་ལ་ཁྲོ་བ་དག་ཏུ་བྱེད།། ཅེས་པ་རྒྱ་དཔེ་དང་འགྲེལ་པ་ན་མེད་སྐད་དོ།། གལ་ཏེ་མི་གཙང་བ་ལ་ཆགས་པ་མེད་དོ་ཞེ་ན། རུས་པའི་གཟེབ་ཕན་ཚུན་རྒྱུས་པས་སྦྲེལ་བ་ལ་ཕྱི་རོལ་ནས་ཤ་ཡི་འདམ་གྱིས་ཞལ་ཞལ་བྱས་པའི་གཞན་བུད་མེད་ཀྱི་ལུས་དེ་ལ་ཁྱོད་ཅིའི་ཕྱིར་པང་དུ་འཁྱུད་དེ་མི་རིགས་སོ།། མི་གཙང་བ་ལ་ཆགས་ན་ཁྱོད་ཉིད་ལའང་མི་གཙང་བའི་རྫས་མང་པོ་ཡོད་པ་དེ་ཉིད་ལ་ཁྱོད་གཏན་དུ་སྤྱོད་ཅིང་ཚིམ་པར་བྱ་ཆོག་མོད། མི་གཙང་རྐྱལ་པ་གཞན་དག་ལའང་མི་གཙང་མི་གཙང་བའི་རྫས་སུམ་ཅུ་སོ་དྲུག་ཡོད་པ་དེ་ལ་བརྐམས་པས་འདོད་པར་བྱེད་པ་མི་རིགས་སོ།། བདག་ནི་བུད་མེད་ཀྱི་ཤ་འཇམ་ཞིང་མཛེས་པ་འདི་ལ་དགང་ཞེས་ལུས་ཀྱིས་རེག་པ་དང་མིག་གིས་བལྟ་བར་འདོད་ན་ཀོ། དེ་ལྟར་ན་སེམས་མེད་པ་ཡི་རང་བཞིན་ཅན་གྱི་ཤ་འཇམ་པོ་ལ་ནི་སྲེད་ལྡན་ཁྱོད་ཀོ་ཅིས་མི་འདོད་དེ་འདོད་པར་རིགས་སོ།། གང་ཡང་དྲན་པའི་སེམས་དེ་ལ་དགའ་ཞིང་འདོད་སྙམ་ན། འདོད་པའི་སེམས་གང་ཡིན་པ་དེ་ནི་རེག་པ་དང་བལྟ་བར་མི་ནུས་ལ། གང་ཞིག་ལྟ་རེག་ནུས་པ་དེ་ནི་སེམས་སམ་ཤེས་པ་མིན་ན། དོན་མེད་བཞིན་དུ་འཁྱུད་ཅིང་ཆགས་པ་དེས་ཅི་ཞིག་བྱ་སྟེ་ཤིན་ཏུ་འཁྲུལ་པའི་ཕྱིར་རོ།། མི་གཙང་བའི་རང་བཞིན་ཅན་གཞན་གྱི་ལུས་མི་གཙང་བར་མི་རྟོགས་པ་དེ་ངོ་མཚར་མི་ཆེ་ཡི། རང་ཉིད་ཀྱི་ལུས་མི་གཙང་བའི་ཕུང་པོ་ཉིད་ཡིན་པར་རྟོག་པར་མི་འགྱུར་བ་འདི་མངོན་སུམ་མ་མཐོང་བ་དང་འགལ་བའི་ཕྱིར་ངོ་མཚར་ཆེ་སྟེ་རྨོངས་པ་བཞད་གད་ཀྱི་གནས་སོ།། ཁ་དོག་དྲི་དབྱིབས་རེག་བྱ་རྣམས་ལ་ཆགས་ན། སྤྲིན་དང་བྲལ་བའི་དུས་སུ་ཉི་ཟེར་གྱིས་ཁ་ཕྱེ་བའི་པདྨ་གཞོན་ནུ་མཛེས་ཤིང་ཡིད་དུ་འོང་བའི་ཆོང་ཚང་བ་ལ་ཆགས་པར་བྱ་ཡི། དེ་སྤངས་ནས་ནི་མི་གཙང་བ་ལ་ཞེན་པའི་སེམས་ཀྱིས་ནི་མི་གཙང་བ་མང་པོའི་གཟེབ་བམ་སྣོད་དུ་གྱུར་པ་ལ་ཅིའི་ཕྱིར་དགའ་སྟེ་མི་རིགས་སོ།། ས་ཕྱོགས་གང་ཞིག་བཤང་གཅི་སོགས་མི་གཙང་བ་དག་གིས་གོས་པ་ལའང་གལ་ཏེ་རེག་པར་མི་འདོད་པ་ཡིན་ན། ཆགས་ཡུལ་གང་ལས་ཀྱང་དེ་དག་ནི་བྱུང་བར་གྱུར་པའི་ཕྱིར་དེ་ཡི་ལུས་ལ་ཇི་ལྟར་ཁྱོད་རེག་པར་འདོད་དེ་མི་རིགས་སོ།། གལ་ཏེ་མི་གཙང་བ་རྣམས་ལ་ཆགས་པ་མེད་ན། མི་གཙང་བ་མང་པོ་སྐྱེ་བའི་ཞིང་དང་འདྲ་བ་ལས་བྱུང་བར་གྱུང་ཅིང་། དེ་ཡི་སོན་ཁུ་ཁྲག་ལ་སོགས་དེས་བསྐྱེད་པ་ཡིན་པའི་ཕྱིར། གཞན་གྱི་ལུས་ལ་ཁྱོད་ཅིའི་ཕྱིར་པང་དུ་འཁྱུད་དེ་མི་རིགས་སོ།། ཕྱི་སའི་ཕུང་པོ་སོགས་མི་གཙང་བ་ལས་བྱུང་བའི་མི་གཙང་སྲིན་བུ་ཆུང་ངུ་ལའང་ཁྱོད་འདོད་པར་མི་བྱེད་ན། མི་གཙང་བ་མང་པོའི་རང་བཞིན་ཅན་གྱི་ལུས་མི་གཙང་བ་ལས་སྐྱེས་པ་ལའང་ཁྱོད་འདོད་པར་བྱེད་མི་རིགས་སོ།། ཆགས་ལྡན་ཁྱོད་ནི་རང་ཉིད་མི་གཙང་བའི་ཕུང་པོ་ཡིན་པ་ལ་སྨོད་པར་མི་བྱེད་པར་མ་ཟད་ཀྱི། མི་གཙང་བ་སུམ་ཅུ་སོ་དྲུག་གི་རྐྱལ་བ་མི་གཙང་བ་དེ་ལ་བརྐམ་ཞིང་སྲེད་པས་མི་གཙང་བའི་ལུས་གཞན་ཡང་འདོད་པར་བྱེད་ལ་ནི་ཅི་ནས་ཀྱང་སྨད་པའི་གནས་སོ།། ག་པུར་ལ་སོགས་ཡིད་དུ་འོང་བ་དང་འབྲས་ཆན་དག་གམ་ཚོད་མའང་རུང་སྟེ་ལན་གཅིག་ཁར་བཅུག་ནས་ཕྱིར་ཕྱུང་སྟེ་བོར་བ་ཡིས་ནི། དེར་ས་གཞི་ཡང་མི་གཙང་ཞིང་བཙོག་པར་འགྱུར་བ་ཡིན་ན་ལུས་དེ་ལ་ཆགས་པ་མི་འཐད་དོ།། གལ་ཏེ་མི་གཙང་བའི་རང་བཞིན་ཅན་འདི་འདྲ་བ་མངོན་སུམ་དུ་མཐོང་བར་གྱུར་ཀྱང་ཐེ་ཚོམ་སྐྱེས་ན། དུར་ཁྲོད་དག་ཏུ་བོར་བའི་ལུས་མི་གཙང་པ་གཞན་ཡང་བལྟ་བར་གྱིས་ཤིག། ལུས་གང་ལས་པགས་པའི་ཁ་ཕྱེ་ན་ནང་ཁྲོལ་དང་ཕྱི་ས་ལ་སོགས་པས་འཇིགས་པ་ཆེན་པོ་སྐྱེ་བར་འགྱུར་བར་ཤེས་ཀྱང་ཇི་ལྟར་དེ་ཉིད་ལ་ཕྱིར་ཞིང་དགའ་བ་སྐྱེ་བར་འགྱུར་བ་མི་རིགས་སོ།། དྲི་ཞིམ་ལྡན་པས་སོ་ཞེ་ན། བུད་མེད་ཀྱི་ལུས་ལ་བསྐུས་པའི་དྲི་ཞིམ་དེ་ཡང་ཙནྡན་དང་གླ་རྩི་སོགས་ཡིན་གྱི། གཞན་ལུས་ལས་བྱུང་བ་མ་ཡིན་ལ། གཞན་ཙནྡན་གྱི་དྲི་དེ་ཡིས་གཞན་མི་གཙང་བའི་ཕུང་པོ་ད་གལ་ཅི་ཡི་ཕྱིར་ན་ཆགས་པར་བྱེད་དེ་ཆགས་པར་བྱེད་མི་རིགས་སོ།། གལ་ཏེ་ལེགས་པར་བརྟགས་ན་རང་བཞིན་གྱི་དྲི་ང་ཞིང་མི་གཙང་བས་ལུས་འདི་ལ་མ་ཆགས་པར་བྱས་ན་ལེགས་པ་མིན་ནམ་སྟེ་ཡིན་ཅིང་། འཇིག་རྟེན་ན་གཙང་བའི་དོན་ཅིའང་མེད་པ་ལ་སྲེད་ཅིང་ཆགས་པ་དག། ཇི་སྟེ་ལུས་མི་གཙང་བའི་དངོས་པོ་དེ་ལ་ཙནྡན་ལ་སོགས་པའི་དྲི་ཞིམ་སྐུད་དེ་དྲི་བཟང་པོ་ཆུད་གསོན་པ་ཙམ་དུ་མ་ཟད་དོ།། འོན་ཏེ་དྲི་ཞིམ་པར་སྣང་བ་ནི་ཙནྡན་ལ་སོགས་པའི་ཡིན་ན། བུད་མེད་ཀྱི་ལུས་མི་གཙང་བ་ལས་རུལ་བའི་དྲི་མིན་པ་དྲི་ཞིམ་འདི་ནི་ཅི་ཞིག་འབྱུང་སྟེ། དེ་ལྟ་བས་ན་ཙནྡན་སོགས་གཞན་གྱི་དྲི་ཡིས་གཞན་ལུས་མི་གཙང་བའི་དངོས་པོ་དག་ལ་རྒྱུ་མཚན་ཅིའི་ཕྱིར་ན་ཆགས་པར་བྱེད་དེ། རང་བཞིན་ཐ་དད་ཡིན་པའི་ཕྱིར་རོ།། འདི་ལྟར་གལ་ཏེ་ལུས་དེ་ལ་གོས་རྒྱན་མེད་ཅིང་བྱི་དོར་མ་བྱས་ན་སྐྲ་དང་སེན་མོ་རིང་བ་དང་། སོ་སྐྱ་ཞིང་དྲི་མར་བཅས་པ་དང་། འདམ་གྱི་དྲིས་བསྒོས་པས་ན་ལུས་ཀྱི་རང་བཞིན་ནི་བཙོག་པ་དང་གཅེར་བུ་ཡི་དྭགས་ལྟར་འཇིགས་པ་ཉིད་ཡིན་ན། རང་ལ་གནོད་པའི་མཚོན་ཆ་བཞིན་དུ་གྱུར་པ་དེ་ལ་འབུད་ནས་ཅིའི་ཕྱིར་བྱི་དོར་བྱེད་དེ། བདག་གིར་འཛིན་པ་ལ་ཞེན་པས་རྨོངས་པའི་འབད་པ་ཡིས་ནི་རབ་ཏུ་སྨྱོས་པས་ཧ་ཅང་སེམས་རྣལ་དུ་མི་གནས་པའི་མཚན་ཉིད་ཅན་གྱིས་ས་སྟེང་འདི་ཀུན་ཏུ་འཁྲུགས་པས་ཁྱབ་བོ།། རོ་འཐོར་བའི་རུས་གོང་འབའ་ཞིག་མཐོང་ནས་ནི་དུར་ཁྲོད་དུ་ནི་ཡིད་འབྱུང་ཞིང་མི་དགའ་ན། དབུགས་ཀྱིས་གཡོ་བའི་ལུས་རུས་གོང་གིས་ཁྱབ་པའི་གྲོང་གི་དུར་ཁྲོད་འཇིགས་སུ་རངུ་བ་ལ་དགའམ་སྟེ་མི་རིགས་སོ།། 

གསུམ་པ་ནི། དེ་ལྟར་མི་གཙང་ཞིང་སྙིང་པོ་མེད་པར་གྱུར་པའི་བུད་མེད་ཀྱི་ལུས་དེ་ཡང་རིན་མེད་ཅིང་མ་བྱིན་པར་ནི་མི་རྙེད་དོ།། དེའི་དོན་དུ་ཚེ་འདིར་ནོར་སྒྲུབ་པ་ལ་སོགས་འབད་པས་ཤ་ཐང་ཆད་ཆད་དུ་འགྱུར་བ་དང་། ཕྱི་མར་དམྱལ་བ་ལ་སོགས་པའི་སྡུག་བསྔལ་དྲག་པོས་གནོད་པར་འགྱུར་རོ།། བྱིས་པའི་དུས་སུ་ནོར་སྤེལ་བར་མི་ནུས་པས་བུད་མེད་དང་བཅས་ཤིང་ལོངས་སྤྱོད་རྙེད་པའི་བདེ་བ་མེད་ལ། དར་ལ་བབ་པའི་ལང་ཚོ་དང་ལྡན་པ་ན་ཡང་འདིས་ཅི་ཞིག་བདེ་སྟེ་ནོར་གསོག་པདང་སྲུང་བའི་ངལ་བ་ཆེ་ཞིང་། གཞོན་ཚེ་ནོར་སོག་པའི་ཐབས་ལ་འབད་པ་ཡིས་ཚེ་ཟད་པར་གཏུགས་ན། རྒས་ནས་བདེ་བ་འདོད་པས་ཅི་ཞིག་བྱ་སྟེ་སྤྱད་ལོང་མེད་ཅིང་མི་ནུས་ལ། ཚུལ་ཅིར་འགྱུར་མི་ཤེས་པའི་ཕྱིར་རོ།། འདོད་སྲེད་དང་ལྡན་པའི་ངན་པ་ཁ་ཅིག་ནི། ཉིན་མོར་གྱུར་པའི་རིང་ལ་ཞིང་རྨོ་བ་སོགས་ལས་ཀྱིས་ཡོངས་སུ་དུབ་ཅིང་དལ་ཏེ། ནུབ་མོར་ཁྱིམ་དུ་འོངས་ནས་ཤ་ཐང་ཆད་པའི་ལུས་རོ་དང་འདྲ་བར་ཉལ་བར་བྱེད་དོ།། འདོད་ལྡན་ཁ་ཅིག་ཚོང་ཁེ་དང་ཆོམ་རྐུན་གྱི་ལས་ལ་བྱེས་སུ་བགྲོད་པས་དུབ་ཅིང་ཉོན་མོངས་པ་དང་ཡུན་རིང་དུ་སོང་བའི་སྡུག་བསྔལ་ཅན་དག། ནོར་རྙེད་པའི་སྐབས་སུ་བུ་སྨད་དང་ལྷན་ཅིག་ལོངས་སྤྱད་པར་འདོད་བཞིན་དུ་བུ་སྨད་རྣམས་ལོ་རིལ་པོ་ཁྱུད་འཁོར་ལོས་ཀྱང་མཐོང་བར་མི་འགྱུར་རོ།། ཁ་ཅིག་བདག་ཉིད་ལ་ཕན་པར་འདོད་ཀྱང་ཐབས་ལ་རྣམ་པར་རྨོངས་པས་གླ་རྔན་གང་ཞིག་ཐོབ་པའི་དོན་ཉིད་དང་རེ་ཞིག་ལསུ་བཙོངས་པ་ཡང་ལོངས་སྤྱོད་དེ་མ་ཐོབ་པར་དོན་མེད་པའི་གཞན་གྱི་ལས་ཀྱི་བྱ་རྩོལ་སྣ་ཚོགས་བསྒྲུབ་དགོས་པའི་རླུང་གིས་འདས་སོ།། བྲན་སོགས་ལ་ལ་དག་རང་གི་ལུས་བཙོངས་ཤིང་རང་དབང་མེད་པར་གཞན་གྱིས་བཀོལ་པར་གྱུར་ཏེ། ཆུང་མ་དག་ལ་བུ་བྱུང་བར་གྱུར་ན་ཡང་ཤིང་དྲུང་དང་འབྲོག་དགོན་རི་བྲག་གི་ཕུག་པ་རྣམས་གར་བབ་བབ་ཏུ་དོར་བ་འབྱུང་ངོ་།། འདོད་ཡོན་ལ་ཆགས་པས་བསླུས་པའི་གླེན་པ་འགའ་དག་ཡོ་བྱད་གྱིས་བུ་སྨད་དང་བཅས་འཚོ་བར་འདོད་ནས་འཚོ་བར་འགྱུར་བའི་ལས་བྱའོ་ཞེས་སྲོག་དོགས་བཞིན་དུ་དགྲ་ཡི་གཡུལ་དུ་འཇུག་ཅིང་། རྒྱལ་པོའི་བྱ་དགའ་སོགས་ཁེ་ཐོབ་པའི་ཕྱིར་བྲན་དུ་འགྲོ་བར་བྱེད་དོ།། འདོད་ལྡན་ལ་ལ་བུད་མེད་དང་བཅས་པའི་ལོངས་སྤྱོད་ལ་ཆགས་པས་ཉེས་པར་བྱས་པའི་ལས་ཀྱིས་ལུས་ཀྱང་མཚོན་ཆས་བཅད་པ་དང་། ཁ་ཅིག་གསལ་ཤིང་རྣོན་བོའི་རྩེ་ལ་བཙུགས་ཤིང་། ཁ་ཅིག་མདུང་ཐུང་དག་གིས་བསྣུན་པ་དང་། ཁ་ཅིག་མེ་ཡིས་བསྲེགས་པ་དག་ཀྱང་སྣང་བས་མཚོན་ཏེ་མདོར་ན་འདོད་ཡོན་ལ་ཆགས་པའི་འབྲས་བུ་སྡུག་བསྔལ་མི་བཟད་པའི་མཚན་ཉིད་ཅན་དུ་མཐོང་ངོ་།། གཉིས་པ་ཕྱི་ཡོ་བྱད་ཀྱི་ཉེས་པ་དྲན་པ་ནི། ཡོ་བྱད་མེད་པ་ཚོལ་ཞིང་བསག་པའི་འབད་རྩོལ་དང་། ཆུད་ཟོས་སུ་དོགས་ནས་བསྲུང་བ་དང་། ཆོམ་རྐུན་གྱིས་བརླག་པའི་སྡུག་བསྔལ་རྣམས་ཀྱིས་རྟག་ཏུ་གདུང་བ་ཡིས་ཡིད་བདེ་བའི་གོ་སྐབས་མེད་པར་བྱེད་ཕྱིར་ནོར་ནི་ཕུང་ཁྲོལ་མཐའ་ཡས་པའི་རྩ་བ་ཡིན་པར་ཤེས་པར་བྱ་སྟེ། ནོར་ལ་ཆགས་པས་སེམས་གཡེངས་པར་གྱུར་པ་རྣམས་སྲིད་པའི་སྡུག་བསྔལ་ལས་གྲོལ་བའི་སྐབས་མེད་དོ།། འདོད་པ་མང་པ་དང་ལྡན་པ་རྣམས་ལ་ད་ེལྟ་བུ་ལ་སོགས་པའི་ཉེས་དམིགས་ཤིན་ཏུ་མང་ལ་བདེ་བ་ཐོབ་པ་མནོག་ཆུང་སྟེ། དཔེར་ན་ཤིང་རྟ་ཆེན་པོ་འདྲེན་པའི་ཕྱུགས་དག་གིས་རྩ་ནི་ཁམ་འགའ་རྙེད་ནས་ཟོས་པ་བཞིན་ནོ།། བླུན་རྨོངས་ཕྱུགས་ཀྱིས་བསྒྲུབས་ནའང་མི་དཀོན་པའི་བདེ་བ་མནོག་ཆུང་ཉེས་དམིགས་ཅན་གང་ཡིན་པ་དེ་དོན་དུ་དལ་འབྱོར་གྱི་ལུས་ཕུན་སུམ་ཚོགས་པ་རྙེད་དཀའ་པ་འདི་སྔོན་གྱི་ལས་ཀྱིས་མནར་བ་ངན་པ་ཉོན་མོངས་ཅན་རྣམས་ཀྱིས་བཅོམ་ཞིང་ཕུང་བར་བྱས་སོ།། འདོད་པ་ལ་བརྟེན་པའི་ཆོས་ཅན་ད་ེནི་ངེས་པར་འཇིགས་པར་འགྱུར་ཞིང་། དམྱལ་བ་ལ་སོགས་པར་ལྟུང་བར་བྱེད་པ་ཡིན་ལ། བདེ་བ་ཆེན་པོ་ཐོབ་པ་མིན་ཕྱིར་དུས་འཁོར་བ་ཐོག་མཐའ་མེད་པ་ཀུན་ཏུ་ངལ་ཞིང་དུབ་པའི་དཀའ་ཚེགས་འབྱུང་བ་གང་ཡིན་པ་ལས། ད་ེཡི་བྱེ་པའི་ཆ་ཙམ་གྱི་ཚེགས་ཀྱིས་བྱང་ཆུབ་སྤྱོད་པ་ལ་འཇུག་པས་སངས་རྒྱས་ཉིད་འགྲུབ་ན་ཡང་། འདོད་ལྡན་རྣམས་བྱང་ཆུབ་སྤྱོད་པ་བས་ཀྱང་སྡུག་བསྔལ་ཆེ་ལ་བྱང་ཆུབ་ཀྱི་བདེ་བ་མེད་པའི་ལས་ལ་འཇུག་པ་ཤིན་ཏུ་འཁྲུལ་ལོ།། སྡིག་པའི་རྣམ་སྨིན་གྱིས་དམྱལ་བར་སྐྱེ་བ་སོགས་ངན་འགྲོའི་སྡུག་བསྔལ་རྣམས་ལ་བསམ་པར་བྱས་ན། འདོད་པ་རྣམས་ལ་མཚོན་དང་ནི་དུག་དང་མེ་དང་གཡང་ས་དང་དགྲ་རྣམས་ཀྱིས་ཀྱང་དཔེར་མི་ཕོད་པའི་གནོད་བྱེད་ཡུན་རིང་པ་གཏན་དུ་འཚེ་བ་ཡིན་པའི་ཕྱིར་རོ།། གསུམ་པ་དབེན་པའི་ཡོན་ཏན་དྲན་པ་ནི། དེ་ལྟར་འདོད་པའི་ཉེས་དམིགས་ལ་གཞིག་པའི་བློས་སྐྱོ་བར་བྱས་ཏེ་དབེན་པའི་ཡོན་ཏན་ལ་ནི་དགའ་བ་བསྐྱེད་དེ། ཕན་ཚུན་རྩོད་པ་དང་ཉོན་མོངས་ཀྱིས་སྟོང་པ་རྣམ་རྟོག་ཞི་བའི་ནགས་ཚལ་མཛེས་པ་རྣམས་ཀྱི་ནང་དག་ཏུ་དམ་པའི་ཆོས་ཀྱི་སྐལ་ལྡན་བྱང་ཆུབ་སེམས་དཔའ་རྣམས་ཟླ་བའི་འོད་ཙནྡན་གྱིས་བསིལ་བའི་ཡ་མཚན་མཆོག་ཏུ་གྱུར་པས་བདེ་ཞིང་། ངོས་ཡངས་པའི་རྡོ་ལེབ་འཇམ་པོའི་ཁང་བཟང་ཉམས་དགའ་བར་སྒྲ་མེད་ཅིང་ཞི་བའི་ནགས་ཀླུང་དྲི་བཞོན་གྱིས་གཡོབ་པ་ཡིས་སྐྱིད་པར་བྱས་ནས། སེམས་ཅན་གཞན་ཐམས་ཅད་ལ་ཕན་པའི་དོན་བྱང་ཆུབ་སེམས་གཉིས་ཁོ་ནས་སེམས་ཤིང་འཆགས་པར་བྱེད་པ་ནི་རྒྱལ་པ་ཆེན་པོའི་མངའ་ཐང་གི་བྱེ་བྲག་ལས་ཀྱང་ཁྱད་པར་འཕགས་པ་ཡིན་ནོ།། ཁང་སྟོང་བདག་པོས་མ་བཟུང་བ་དང་ཤིང་དྲུང་ངམ་བྲག་ཕུག་དག་ཏུ་སྟེ། གང་དུ་འཐད་པའི་གཞི་དེར་ཇི་སྲིད་སྡོད་པར་འདོད་ཀྱི་བར་དུ་གནས་ཤིང་། ཡོངས་སུ་འཛིན་པས་ཡོ་བྱད་སྲུང་བའི་སྡུག་བསྔལ་སྤངས་ཏེ་སུ་གང་ལའང་བལྟོས་པ་མེད་པར་བག་ཡངས་སུ་སྤྱོད་པས་རང་དབང་སྤྱོད་ཅིང་འདོད་ཡོན་ལ་ཆགས་པ་མེད་ལ། དགྲ་གཉེན་གང་དང་ཡང་ནི་འབྲེལ་བ་མེད་པའི་ཆོག་ཤེས་ཀྱི་བདེ་བ་ལ་སྤྱོད་པ་གང་ཡིན་པ་ནི་ལྷའི་དབང་པོས་ཀྱང་ནི་དེ་རྙེད་པར་དཀའ་བ་ཡིན་ན། གསུམ་པ་བསམ་གཏན་བསྒོམ་པ་དངོས་ལ་གསུམ། མཚམས་སྦྱར་ཏེ་མདོར་བསྟན་པ། བསམ་གཏན་སྒོམ་ཚུལ་རྒྱས་པར་བཤད་པ། ཏིང་ངེ་འཛིན་འགྲུབ་པའི་ཐབས་ལ་གདམས་པའོ།། དང་པོ་ནི། ཇི་སྐད་བཤད་མ་ཐག་པ་དེ་ལྟ་བུ་ལ་སོགས་པའི་རྣམ་པ་ཡིས་འདུ་འཛི་དབེན་པའི་གནས་ཀྱི་ཡོན་ཏན་བསམ་པར་བྱས་ནས། རྣམ་རྟོག་ཐམས་ཅད་ཉེ་བར་ཞི་བ་དང་། བདག་གཞན་མཉམ་པ་དང་བརྗེ་བའི་བྱང་ཆུབ་སེམས་ཁྱད་པར་ཅན་ནི་བསྒོམ་པར་བྱའོ།། གཉིས་པ་ལའང་གཉིས། བདག་གཞན་མཉམ་པ་བསྒོམ་ཚུལ་དང་། བདག་གཞན་བརྗེ་བ་བསྒོམ་ཚུལ་ལོ།། དང་པོ་ལའང་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ།། དང་པོ་ནི། བདག་དང་གཞན་དུ་མཉམ་པ་ཉིད་ཀྱི་བྱང་ཆུབ་སེམས་ནི་དང་པོ་ཉིད་དུ་འབད་དེ་བསྒོམ་པར་བྱ་སྟེ། བདེ་བས་ཕན་པ་དང་སྡུག་བསྔལ་གྱིས་གནོད་པའི་མཚན་ཉིད་ཅན་དུ་རང་གཞན་གཉིས་ཀའི་ངོར་མཉམ་པས་ན། རྒྱུ་མཚན་དེས་ཐམས་ཅད་བདག་བཞིན་དུ་བསྲུང་ཞིང་བསྐྱང་བར་བྱ་དགོས་སོ།། གཉིས་པ་རྒྱས་བཤད་ལའང་གསུམ། མཉམ་པ་ཇི་ལྟར་བསྒོམ་ཚུལ། དེ་ལ་རྩོད་པ་སྤོང་བ། དེ་ལྟར་གོམས་པའི་ཕན་ཡོན་ནོ།། དང་པོ་ནི། རང་གི་ལག་པ་དང་མགོ་བོ་ལ་སོགས་པའི་དབྱེ་བ་རྣམ་པ་མང་ཡང་། ཡོངས་སུ་བསྲུང་བྱའི་ལུས་སུ་གཅིག་པའི་དཔེ་ལྟར། དེ་བཞིན་དུ་འགྲོ་བ་རིགས་དྲུག་སོ་སོའི་ཐ་དད་པའི་བདེ་སྡུག་མི་གཅིག་པ་དེ་དག་ཐམས་ཅད་ཀྱང་བདག་བདག་བཞིན་དུ་བདེ་བ་འདོད་ཅིང་སྡུག་བསྔལ་མི་འདོད་པ་ལ་བསམ་པ་མཉམ་པས་ཐམས་ཅད་གཅིག་ཏུ་བལྟའོ།། གལ་ཏེ་བདག་གི་སྡུག་བསྔལ་གྱིས་གཞན་གྱི་ལུས་ལ་མི་གནོད་པ་དེ་ལྟ་ནའང་གཞན་དེ་ཉིད་ཀྱིས་བདག་གི་སྡུག་བསྔལ་དེ་མཐོང་ནས་སྡུག་བསྔལ་མྱོང་བའི་ཚུལ་དྲན་ཅིང་སྲུང་བའི་བློ་སྐྱེ་ན། བདག་ཏུ་ཞེན་པས་སྡུག་བསྔལ་བདག་གིར་མི་བཟོད་པ་ནིད་ལ་མཉམ་མོ།། དེ་བཞིན་དུ་གཞན་གྱི་སྡུག་བསྔལ་དག་བདག་ལ་འབབ་པར་མི་འགྱུར་ཡང་། དེ་ལྟ་ནའང་དེ་མཐོང་ནས་བདག་གིས་སྡུག་བསྔལ་དེ་འདྲ་མྱོང་བ་ལ་དཔགས་ནས་སྲུང་བའི་བློ་སྐྱེ་སྟེ། བདག་ཏུ་ཞེན་པས་སྡུག་བསྔལ་བཟོད་པར་དཀའ་བ་གང་ཞིག་འཁོར་བ་ཐོག་མེད་ནས་གོམས་པའི་ཕྱིར་རོ།། བདག་གིས་གཞན་གྱི་སྡུག་བསྔལ་རྣམས་བསལ་བར་བྱ་སྟེ། སྡུག་བསྔལ་ཡིན་པའི་ཕྱིར་དགོས་པ་མེད་ལ། དཔེར་ན། བདག་གིས་སྡུག་བསྔལ་མི་འདོད་པ་བཞིན་ནོ།། བདག་གིས་གཞན་ལ་ཕན་པར་བྱ་སྟེ། སེམས་ཅན་ཡིན་ཕྱིར་བདག་གི་ལུས་ལ་བདེ་བ་འདོད་པ་བཞིན་ནོ།། གང་ཚེ་བདག་དང་སེམས་ཅན་གཞན་གཉིས་ཀ་བདེ་བ་འདོད་པ་ཉིད་དུ་མཚུངས་པ་ལ་བདག་དང་གཞན་ཁྱད་པར་ཅི་ཡོད་དེ་མེད་ན་རྒྱུ་མཚན་གང་གི་ཕྱིར་བདག་གཅིག་པུ་བདེ་བར་བརྩོན་ཏེ་མི་རིགས་སོ།། གང་གི་ཚེ་བདག་དང་གཞན་གཉིས་ཀ་སྡུག་བསྔལ་མི་འདོད་མཚུངས་པ་ལ་བདག་དང་གཞན་ཁྱད་པར་ཅི་ཡོད་དེ་མེད་ན། གང་གི་ཕྱིར་དུ་གཞན་སྡུག་བསྔལ་ལས་བསྲུང་བ་མིན་པར་བདག་གཅིག་པུ་སྲུང་བར་བྱེད་དེ་མི་རིགས་སོ།། གལ་ཏེ་གཞན་དེ་ལ་སྡུག་བསྔལ་བས་ད་ལྟ་བདག་ལ་མི་གནོད་པའི་པའི་ཕྱིར་མི་སྲུང་ངོ་ཞེ་ན། མ་འོངས་པ་ཡི་དུས་སུ་བདག་ངན་སོང་དུ་སྐྱེ་བའི་སྡུག་བསྔལ་ཡང་དེ་ལྟའི་སྐབས་སུ་གནོད་པའི་ལས་མི་བྱེད་པའི་ཕྱིར་ན་དེ་ཅིས་བསྲུང་སྟེ། སྡིག་སྤང་དགེ་སྒྲུབ་ཀྱི་བླང་དོར་དོན་མེད་དུ་ཐལ་བར་འགྱུར་རོ།། བདག་གིས་སྒོས་ཀྱི་སྡུག་བསྔལ་ད་ེནི་མྱོང་བའི་ཕྱིར་རོ་སྙམ་པའི་རྣམ་པར་རྟོག་པ་སྐྱེས་ན་དེ་ནི་ཕྱིན་ཅི་ལོག་པ་སྟེ། འདི་ལྟར་ཤི་བའང་མ་འོངས་པ་ལ་བལྟོས་ན་གཞན་ཡིན་ལ། སླར་སྐྱེ་བ་ཡང་ནི་ད་ལྟ་བ་ལ་བལྟོས་ན་གཞན་ཉིད་ཡིན་པའི་ཕྱིར་རོ།། གང་གི་ཚེ་མྱོང་བ་པ་གང་གི་སྡུག་བསྔལ་གང་ཡིན་པ་དེ་ནི་མྱོང་མཁན་དེ་ཉིད་ཀྱིས་བསྲུང་བྱ་གཅིག་པུ་ཡིན་ན། རྐང་པའི་སྡུག་བསྔལ་གཞན་ལག་པས་མྱོང་བ་མིན་པས། ཅིའི་ཕྱིར་ལག་པ་དེས་ནི་རྐང་པ་དེ་བསྲུང་བར་བྱ་སྟེ་མི་རིགས་སོ།། གལ་ཏེ་དེ་ལྟར་རིགས་པ་མིན་ཀྱང་ལུས་འདིར་བདག་གཅིག་ཏུ་འཛིན་པས་བསྲུང་བ་ལ་འཇུག་ཅེ་ན། བདག་དང་གཞན་གྱི་མི་རིགས་པའི་ལས་གང་ཡིན་པ་དེ་ཅི་ནུས་པར་ནི་སྤང་བྱ་ཉིད་དུ་ལུང་རིགས་ཀྱིས་གྲུབ་པ་ཡིན་ནོ།། ཤེས་པ་སྐད་ཅིག་དུ་མ་རིམ་གྱིས་འབྱུང་བའི་རྒྱུད་དང་མང་པོ་འདུས་པའི་ཚོགས་ཞེས་བྱ་བ་ནི། ཕྲེང་བ་དང་དམག་ལ་སོགས་པ་བཞིན་གཅིག་ཏུ་གྲུབ་པ་མིན་ཏེ་བརྫུན་ལ་རྗས་དུ་མ་ཡིན་པའི་ཕྱིར་རོ།། དོན་དམ་པར་སྡུག་བསྔལ་ཅན་གང་ཡིན་པ་དེ་བདེན་པར་གྲུབ་པ་མེད་པ། དེས་ན་སྡུག་བསྔལ་འདི་སུ་ཞིག་གིས་དབང་བར་འགྱུར་ཏེ། སྡུག་བསྔལ་མྱོང་བའི་བདག་པོ་མེད་པར་ནི། བདག་གཞན་ཐམས་ཅད་བྱེ་བྲག་མེད་པ་ཉིད་ཡིན་པའི་ཕྱིར་རོ།། ཀུན་རྫོབ་རྟེན་འབྲེལ་ཙམ་དུ་རང་གཞན་སྡུག་བསྔལ་ཅན་དུ་མཚུངས་པ་ཡིན་པའི་ཕྱིར། བདག་གིས་འགྲོ་བ་ཀུན་གྱི་སྡུག་བསྔལ་དེ་དག་བསལ་བར་བྱ་དགོས་པ་ཉིད་ཀྱི་ཚུལ་དེ་ལྟར་ན་གཞན་གྱི་སྡུག་བསྔལ་མི་སེལ་བའི་ངེས་པས་འདིར་ནི་ཅི་ཞིག་བྱ་བསམ་དགོས་སོ།། ཅིའི་ཕྱིར་ཀུན་གྱི་སྡུག་བསླལ་ནི་བཟློག་པར་བྱ་དགོས་སོ་ཞེས་ཀུན་རྫོབ་ཀྱི་ངོར་བརྩད་དུ་མེད་ལ། འདི་ལྟར་གལ་ཏེ་རང་གི་སྡུག་བསྔལ་བཟློག་བྱ་ཡིན་ནའང་སེམས་ཅན་ཐམས་ཅད་ཀྱི་སྔུག་བསྔལ་ཡང་བཟློག་དགོས་པའི་ཕྱིར་དང་། དེ་ལྟར་མིན་ན་བདག་གི་སྡུག་བསྔལ་རྣམས་ཀྱང་སེམས་ཅན་གྱི་སྡུག་བསྔལ་བཞིན་དུ་བཟློག་བྱ་མ་ཡིན་པར་འགྱུར་རོ།། གཉིས་པ་ནི། འོ་ན་བྱང་ཆུབ་སེམས་དཔའ་རྣམས་སྙིང་རྗེ་ལ་བརྟེན་ནས་དཀའ་སྤྱད་རྒྱ་ཆེན་པོ་སོགས་སྡུག་བསྔལ་མང་པོ་འཕེལ་བར་འགྱུར་བས་ཅིའི་ཕྱིར་ན་སྡུག་བསྔལ་དེ་ནན་ཏན་གྱིས་བསྐྱེད་ཅེ་ན། འགྲོ་བའི་སྡུག་བསྔལ་མཐའ་ཡས་པས་ལ་བསམ་པར་བྱས་ན་ཚུལ་ཇི་ལྟར་སྙིང་རྗེ་ལས་བྱུང་བའི་སྡུག་བསྔལ་མང་སྟེ་མང་བ་མིན་ཅིང་། གལ་ཏེ་ཡང་སྡུག་བསྔལ་གཅིག་གིས་ནི་སེམས་ཅན་དུ་མའི་སྔུག་བསྔལ་མང་པོ་མེད་པར་འགྱུར་ན། བྱང་ཆུབ་སེམས་དཔའ་འགྲོ་ལ་བརྩེ་བའི་སྙིང་རྗེ་དང་ལྡན་པས་སྡུག་བསྔལ་དེ་རང་དང་གཞན་ལ་ཕན་པ་དང་བདེ་བའི་ཕྱིར་བསྐྱེད་པར་བྱ་བ་ཉིད་དེ། རྣམ་མཁྱེན་གྱི་རྒྱུ་ཡིན་པའི་ཕྱིར་རོ།། དེ་ལྟ་བས་ན་མདོ་ཏིང་འཛིན་རྒྱལ་པོ་ལས། བྱང་སེམས་མེ་ཏོག་ཟླ་མཛེས་ཀྱིས་ལྐོག་གྱུར་གཟིགས་པས་རྒྱལ་པོའི་གནོད་པ་འབྱུང་བར་ཤེས་ཀྱང་ནི། བདག་གི་སྡུག་བསྔལ་གཅིག་པུ་མ་བསལ་ཞིང་ཁྱད་དུ་བསད་པར་བྱས་ཏེ། སེམས་ཅན་མང་པོའི་སྡུག་བསྔལ་ཟད་པར་འགྱུར་བའི་ཕྱིར་དུ་གཞན་དོན་ལ་ཞུགས་པར་གསུངས་པ་ལྟར་རོ།། གསུམ་པ་ནི། དེ་ལྟར་གོང་དུ་བསྟན་པ་བཞིན་རྒྱུད་ནི་གོམས་པར་གྱུར་པ་ན་གཞན་གྱི་སྡུག་བསྔལ་ཞི་བ་ལ་དགའ་བས་པདྨས་མཛེས་པའི་མཚོ་རུ་ངང་པ་རྣམས་སྤྲོ་བས་འཇུག་པ་ལྟར་མནར་མེད་པར་གྲགས་པའི་དམྱལ་བའི་གནས་སུ་ཡང་སེམས་ཅན་གྱི་དོན་དུ་འཇུག་པར་འགྱུར་རོ།། སྙིང་རྗེས་སེམས་ཅན་རྣམས་ནི་གྲོལ་བ་ལ་བཀོད་ན་དགའ་བའི་ཁྱད་པར་རྒྱ་མཚོ་ལྟར་གང་ཡིན་པ་དེ་ཉིད་ཀྱིས་ནི་ཆོག་པ་མིན་ནམ་སྟེ་ཡིན་ལ། རང་གཅིག་བུ་ཞི་བདེའི་ཐར་པ་འདོད་པས་ཅི་ཞིག་བྱ་སྟེ། ཐེག་དམན་དུ་གོལ་བའི་ཕྱིར་རོ།། བདག་གཞན་མཉམ་པ་བྱང་ཆུབ་ཀྱི་སེམས་རྒྱུད་ལ་སྐྱེས་པ་དེ་ལྟ་བས་ན་གཞན་གྱི་དོན་འབའ་ཞིག་བྱས་ཀྱང་རློམ་སེམས་དང་ནི་ངོ་མཚར་དུ་འཛིན་པའང་མེད་ལ། མཐའ་གཅིག་ཏུ་གཞན་དོན་ཁོ་ན་ལ་དགའ་བས་ཕྱི་མའི་རྣམ་སྨིན་གྱི་འབྲས་བུའི་ཡོན་ཏན་ལ་རེ་བའང་མེད་དོ།། གསུམ་པ་དོན་བསྡུ་བ་ནི། བདག་གཞན་མཉམ་པ་དེ་ལྟ་བས་ན་ཇི་ལྟར་གནོད་བྱེད་ཆུང་ངུ་ཐ་ན་མི་སྙན་པའི་ཚིག་ཕྲ་མོ་ལས་ཀྱང་བདག་བསྲུང་བ་དེ་བཞིན་དུ་གཞན་ཐམས་ཅད་ལ་བསྲུང་སེམས་དང་སྙིང་རྗེའི་སེམས་ནི་དེ་ལྟར་བསྐྱེད་པར་བྱའོ།། གཉིས་པ་བདག་གཞན་བརྗེ་བ་ལའང་གཉིས། རྒྱུ་མཚན་བརྗོད་པས་མདོར་བསྟན་པ། དེ་སྒོམ་ཚུལ་རྒྱས་པར་བཤད་པའོ།། དང་པོ་ནི། ཡུན་རིང་དུ་བག་ཆགས་གོམས་པ་ཡིས་ནི་གཞན་ཕ་མ་དག་གི་ཁུ་བ་དང་ཁྲག་གི་ཐིགས་པ་སྨིན་ཅིང་གྲུབ་པ་ལ་བདག་གི་དངོས་པ་བདེན་གྲུབ་ཅན་མེད་པར་གྱུར་ཀྱང་ནི་ལུས་འདི་ལ་བདག་གོ་ཞེས་ནི་འཛིན་ཅིང་ཤེས་པ་ལྟར། དེ་བཞིན་དུ་གཞན་གྱི་ལུས་ལ་ཡང་བདག་ཅེས་ཅི་ཡི་ཕྱིར་མི་བཟུང་སྟེ་བཟུང་བར་རིགས་སོ།། བདག་གི་ལུས་འདི་ནི་གཞན་གྱི་ཚབ་དག་ཏུའང་བློས་བཞག་པ་དེ་ལྟར་གོམས་ན་དཀའ་བ་མེད་ཅིང་། བདག་ཉིད་ལ་གཅེས་པར་བཟུང་ན་འཁོར་བ་དང་ངན་སོང་གི་སྡུག་བསྔལ་འབྱུང་བས་སྐྱོན་དང་བཅས་པ་དང་། གཞན་ལ་གཅེས་པར་བཟུང་བས་གནས་སྐབས་དང་མཐར་ཐུག་གི་བདེ་བ་ཡང་འབྱུང་བས་ཡོན་ཏན་རྒྱ་མཚོ་ལྟར་ཤེས་པར་བྱས་ནས། བདག་འཛིན་ཡོངས་སུ་དོར་བ་དང་གཞན་དང་དུ་བླང་བ་ནི་བསྒོམ་པར་བྱའོ།། གཉིས་པ་རྒྱས་བཤད་ལའང་གསུམ། བརྗེ་ཚུལ་སྤྱིར་བསྟན་པ། གཉེན་པོའི་ཁྱད་པར་བྱེ་བྲག་ཏུ་བསྒོམ་པ། བརྗེས་ནས་ཇི་ལྟར་བསྒྲུབ་པའོ།། དང་པོ་ལའང་བཞི། གཞན་དང་དུ་བླང་བ། བདག་གཅེས་འཛིན་དོར་བ། བདག་གཞན་གཙོ་བོར་བྱས་པའི་སྐྱོན་ཡོན། དེས་ན་ངེས་པར་བརྗེ་དགོས་པར་བསྟན་པའོ།། དང་པོ་ནི། སེམས་ཅན་མང་པོ་རྣམས་བདག་གཅིག་ཏུ་བཟུང་ཞིང་བརྗེ་བར་མི་ནུས་སོ་སྙམ་ན། ཇི་ལྟར་ལག་པ་དང་རྐང་པ་ལ་སོགས་པ་ལུས་ཀྱི་ཡན་ལག་རྣམས་ཚོགས་པ་གཅིག་ཏུ་འདུས་པ་ཡིན་པས་ལུས་གཅིག་ཏུ་འདོད་པ་ལྟར། དེ་བཞིན་དུ་འགྲོ་བ་ཞེས་བདག་གཅིག་ཏུ་བཟུང་བའི་ཡན་ལག་ཏུ་ཅིའི་ཕྱིར་ལུས་ཅན་རྣམས་ཡིན་པར་མི་འདོད་དེ། འཁོར་བས་བསྡུས་པའི་ཕྱིར་རོ།། ཇི་ལྟར་བདག་བདེན་གྲུབ་མེད་པའི་ལུས་འདི་ལ་འཁོར་བ་ཐོག་མེད་ནས་གོམས་པས་བདག་གི་ལུས་སོ་སྙམ་པའི་བློ་འབྱུང་བ་དེ་བཞིན་དུ། སེམས་ཅན་གཞན་ལ་ཡང་གོམས་པས་བདག་གོ་སྙམ་པའི་བློ་ཅིས་མི་སྐྱེ་སྟེ། དངོས་པོ་ཅི་ཡང་བདག་ཏུ་འཛིན་རུང་བའི་ཕྱིར་རོ།། རྒྱུ་མཚན་དེ་ལྟ་ན་ནི་བྱང་ཆུབ་སེམས་དཔས་གཞན་གྱི་དོན་ཁོ་ན་བྱས་ཀྱང་ངོ་མཚར་དུ་འཛིན་པའི་རློམ་སེམས་མི་འབྱུང་སྟེ། བདག་ལ་ཡོད་པ་ཉིད་ཀྱི་ནི་ཟས་ཟོས་ནས་དེའི་ལན་ལ་རེ་བ་མི་འབྱུང་བ་བཞིན་ནོ།། དེ་ལྟ་བས་ཇི་ལྟར་ཆུང་ངུ་ན་མི་སྙན་པའི་ཚིག་ཅུང་ཟད་ཙམ་ལས་ཀྱང་བདག་བསྲུང་བ་དེ་བཞིན་འགྲོ་བ་ཀུན་ལ་བསྲུང་ཞིང་བསྐྱབ་དགོས་དགོས་པའི་སེམས་ཅན་དང་སྙིང་རྗེའི་སེམས་ནི་རིམ་གྱིས་གོམས་པར་བྱའོ།། གཞན་ལ་ཕན་པ་ཕྲ་མོའང་འབད་དགོས་པ་དེ་ལྟ་བས་ན་མགོན་པོ་སྤྱན་རས་གཟིགས་ཐུགས་རྗེ་ཆེན་པོས་འགྲོ་བ་ཡི་སྡུག་བསྔལ་ཆེན་པོ་སེལ་བ་སྨོས་ཅི་དགོས། འཁོར་གྱི་ནང་དུ་སྤོབས་པ་ཞན་པས་བག་འཁུམས་པའི་འཇིགས་པའང་བསལ་བའི་ཕྱིར་དུ་རང་གི་མཚན་ཡང་བྱིན་གྱིས་བརླབས་ཏེ། སྡོང་པ་བཀོད་པའི་མདོ་ལས། བདག་གི་མིང་ལན་གསུམ་དྲན་པས་འཁོར་གྱི་ནང་དུ་བག་ཚ་བའི་འཇིགས་པ་མེད་པར་གྱུར་ཅིག་ཅེས་གསུངས་སོ།། དཀའ་བའི་ལས་སོ་སྙམ་ནས་བདག་གཞན་བརྗེ་བའི་ཚུལ་ལས་ཕྱིར་ལྡོག་པར་མི་བྱ་སྟེ། འདི་ལྟར་རིམ་གྱིས་གོམས་པའི་མཐུ་ཡིས་ནི། བྱང་ཆུབ་སྤྱོད་པ་གང་གི་མིང་ནས་ཐོས་ཚེ་དཀའ་སྤྱད་ལ་འཇིགས་པ་སྐྱེ་བའི་མ་འདྲིས་པ་ཡང་ཡུན་དུ་འདྲིས་པའི་དུས་སུ་དེ་ཉིད་མེད་ན་བྱང་ཆུབ་མི་ཐོབ་སྙམ་དུ་མི་དགའ་བར་འགྱུར་བ་འབྱུང་བའི་ཕྱིར་རོ།། སྐྱེས་བུ་དམ་པ་གང་ཞིག། བདག་དང་གཞན་རྣམས་ནི་མྱུར་དུ་སྡུག་བསྔལ་མཐའ་དག་ལས་བསྐྱབ་པར་འདོད་པ་དེས་ནི་བདག་དང་གཞན་དུ་བརྗེ་བ་བྱང་ཆུབ་ཀྱི་སེམས་ཞེས་བྱ་བ་ཐེག་དམན་གྱི་རིགས་ལ་གསང་བའི་སྤྱོད་པ་དམ་པ་རྟག་ཏུ་སྤྱད་པར་བྱའོ།། གཉིས་པ་ནི། བདག་གི་ལུས་གང་ལ་ཆགས་ཤིང་ཞེན་པར་གྱུར་པ་ཡིས་འཇིགས་པའི་གནས་ཆུང་ངུ་ལ་ཡང་འཇིགས་པ་སྐྱེ་བ་ཡིན་ལ། འཇིགས་པ་ཆེན་པོ་སྐྱེ་བའི་གཞིར་གྱུར་པའི་ལུས་དེ་ལ་བློ་ལྡན་སུ་ཞིག་གིས་དགྲ་བཞིན་དུ་སྡང་བར་མི་བྱེད་པ་བླུན་ཏེ། རྒྱུ་མཚན་འདི་ལྟར་ལུས་གང་ཞིག་བཀྲེས་པ་དང་སྐོམ་པ་དང་ཚ་གྲང་མི་བཟོད་པ་ལ་སོགས་པའི་ནད་རྣམས་གསོ་བའི་ཆོ་ག་སྟེ་ཐབས་བྱེད་པར་འདོད་པས་བྱ་དང་ཉ་དང་རི་དྭགས་ད་གཡུང་དྭགས་ལ་སོགས་པ་གསོད་པར་བྱེད་ཅིང་། གཞན་རྒྱུ་བའི་ལམ་དུ་བསྒུགས་ནས་ཆོམ་རྐུན་བྱེད་པ་དང་། འདོད་རྨོངས་གང་ཞིག། ཁེ་རྙེད་པ་དང་བཀུར་སྟི་རིམ་འགྲོའི་ཕྱིར་དུ་ཕ་དང་མ་ཡང་གསོད་པར་བྱེད་ཅིང་། དཀོན་མཆོག་རིན་ཆེན་གསུམ་གྱི་དཀོར་ལ་བརྐུས་ནས་དེས་ནི་མནར་མེད་དམྱལ་བའི་མེས་བསྲེག་པར་འགྱུར་བའི་ལས་ངན་ལ་སྤྱོད་ན། རྣམ་དཔྱོད་ཀྱི་བློ་དང་ལྡན་པའི་མཁས་པ་སུ་ཞིག་གིས་ལུས་དེ་ལ་འདོད་ཅིང་བསྲུང་བ་དང་མཆོད་པར་བྱེད་ཀྱི་བྱེད་མི་རིགས་ཤིང་། འདི་ལ་སུ་ཞིག་དགྲ་བོ་བཞིན་དུ་བལྟ་བར་མི་བྱེད་ཅིང་བརྙས་པར་མི་བྱེད་དེ། བལྟོས་པ་མེད་པའི་ཚུལ་གྱིས་བདག་གཅེས་འཛིན་དོར་བར་རིགས་སོ།། གསུམ་པ་ནི། གལ་ཏེ་ཡོ་བྱད་རྣམས་གཞན་ལ་བྱིན་ན་བདག་ཅི་ཞིག་ལ་སྤྱོད་ཅེས་བདག་གཅིག་པུའི་དོན་སེམས་པ་ནི་འདྲེ་ཡི་ཚུལ་ཏེ། སེར་སྣ་ཅན་ཡི་དྭགས་ལ་སོགས་སུ་སྐྱེ་བར་འགྱུར་བའི་ཕྱིར་རོ།། གལ་ཏེ་བདག་གིས་ལོངས་སྤྱད་ན་གཞན་ལ་ཅི་སྦྱིན་ཞེས་གཞན་དོན་སེམས་པ་ལྷ་ཡི་ཆོས་ཏེ། སྦྱིན་འབྲས་ཀྱིས་ཚངས་དབང་དང་བརྒྱ་བྱིན་སོགས་སུ་འགྱུར་བའི་ཕྱིར་རོ།། བདག་གི་ཕྱིར་དུ་གཞན་གྱི་ལུས་ལོངས་སྤྱོད་ལ་གནོད་པ་བྱས་ན་དམྱལ་བ་ལ་སོགས་པས་གདུང་བར་འགྱུར་ལ། གཞན་ལ་ཕན་ཕྱིར་བདག་ལ་གནོད་པར་བྱས་ན་གནས་སྐབས་དང་མཐར་ཐུག་གི་ཕུན་སུམ་ཚོགས་པ་ཐམས་ཅད་འཐོབ་བོ།། བདག་ཉིད་རིགས་གཟུགས་ལང་ཚོ་འབྱོར་རྒུས་མཐོ་བར་འདོད་པ་དེས་ནི། ཕྱི་མར་ངན་འགྲོ་ངན་པ་གསུམ་དང་གླེན་པར་སྐྱེ་བ་སོགས་འགྱུར་ཞིང་། རང་གི་བདེ་འབྱོར་དེ་ཉིད་གཞན་ལ་སྤོ་བར་བྱས་ན་ལྷ་མིའི་བདེ་འགྲོར་རིམ་གྲོའི་ཁྱད་པར་ཡོད་དོ་ཅོག་འཐོང་བར་འགྱུར་རོ།། བདག་གི་དོན་དུ་གཞན་རྣམས་ཉེ་བར་བཀོལ་ཞིང་སྤྱད་ན་ཕྱི་མ་བྲན་གཡོག་དང་དམན་པ་ཉམ་ཐག་ལ་སོགས་པ་མྱོང་བར་འགྱུར་ཞིང་། གཞན་གྱི་དོན་དུ་བདག་ཉིད་ལས་སྤྱད་ན་ཚེ་རབས་གཞན་དུ་རྗེ་དཔོན་ཉིད་སོགས་བདེ་ལེགས་མང་པོ་མྱོང་བར་འགྱུར་རོ།། མདོར་ན་འཇིག་རྟེན་གྱི་བདེ་བ་ཇི་སྙེད་པ་དེ་ཀུན་གཞན་ཐམས་ཐད་བདེ་བར་འདོད་པ་ལས་བྱུང་ཞིང་། འཇིག་རྟེན་གྱི་སྡུག་བསྔལ་ཇི་སྙེད་བ་དེ་ཀུན་རང་བདེ་བདེ་འབའ་ཞིག་འདོད་པ་ལས་བྱུང་བ་ཡིན་ནོ།། དེ་ལྟར་མང་དུ་བཤད་པ་ལྟ་ཅི་ཞིག་དགོས་ཏེ། སོ་སྐྱེའི་བྱིས་པ་རྣམས་རང་གི་དོན་འབའ་ཞིག་བྱེད་པས་དེའང་མ་གྲུབ་པར་འཁོར་བར་འཁྱམས་པ་དང་། ཐུབ་པ་ཐུགས་རྗེ་ཅན་རྣམས་གཞན་གྱི་དོན་ཁོ་ན་མཛད་པས་མངོན་སངས་རྒྱས་པའི་ཚུལ་འདི་གཉིས་ཀྱི་ནི་ཁྱད་པར་ལྟོས་ཤིག། བདག་གི་བདེ་བ་དང་གཞན་གྱི་སྡུག་བསྔལ་དག་ཡང་དག་པར་གཏོང་ལེན་གྱིས་བརྗེ་བར་མ་བྱས་ན་སངས་རྒྱས་ཀྱི་གོ་འཕང་ཉིད་དུ་མི་འགྲུབ་ཅིང་འཁོར་བ་ན་ཡང་བདེ་བ་མེད་པ་ཡིན་ལ། འདི་ལྟར་འཇིག་རྟེན་ཕ་རོལ་གྱི་དོན་ཕར་ཞོག་གི། གནས་སྐབས་སུ་བྲན་གཡོག་རྣམས་གཞན་རྗེ་དཔོན་གྱི་དོན་དུ་ལས་མི་བྱེད་པ་དང་། རྗེ་དཔོན་ཡང་བྲན་གཡོག་ལ་རྔན་པ་མི་སྟེར་བས་ཚེ་འདིའི་དོན་ཙམ་ཡང་འགྲུབ་པར་མི་འགྱུར་བ་བཞིན། མཐོང་བ་ཚེ་འདི་དང་མ་མཐོང་གཞན་དུ་བདེ་བ་འགྲུབ་པའི་ཐབས་ཕུན་སུམ་ཚོགས་པ་བདེ་སྐྱིད་ཐམས་ཅད་འབྱུང་བ་འི་རྒྱུ་བདག་གཞན་བརྗེ་བ་ཡོངས་སུ་བོར་ཞིང་། གཞན་ལ་གནོད་པའི་སྡུག་བསྔལ་བསྐྱེད་པར་བྱས་པའི་རྒྱུས་རབ་ཏུ་རྨོངས་པ་རྣམས་ཀྱིས་ངན་འགྲོའི་སྔུག་བསྔལ་མི་བཟད་པ་ལེན་པའི་ཕྱིར་བླུན་པོ་རྣམས་ཐར་པ་ལ་རྒྱབ་ཀྱིས་ཕྱོགས་པ་ཡིན་ནོ།། བཞི་པ་ནི། འཇིག་རྟེན་དག་ན་གཞན་གྱིས་འཚེ་བ་གང་ཡོད་པ་དང་། དགྲ་སོགས་འཇིགས་པ་ཐམས་ཅད་དང་། སྐྱེ་རྒ་ན་འཆི་སོགས་སྡུག་བསྔལ་གང་དག་ཇི་སྙེད་ཡོད་པར་གྱུར་པ་དེ་ཀུན་བདག་ཏུ་འཛིན་པའི་ཉེས་པ་ལས་བྱུང་ན། རྒྱུན་དུ་གནོད་པའི་འདྲེ་ཆེན་པོ་དང་འདྲ་བ་དེས་ཀོ་བདག་ལ་ཅི་ཞིག་བྱ་སྟེ། འཚེ་བ་འབྱུང་བའི་གནས་ཡིན་པའི་ཕྱིར་རོ།། བདག་ཏུ་འཛིན་པ་ཉིད་ཡོངས་སུ་མ་བཏང་ན། རྒྱུ་དེ་ལས་བྱུང་བའི་འབྲས་བུ་སྡུག་བསྔལ་སྤོང་བར་མི་ནུས་ཏེ། ཇི་ལྟར་མེ་ནི་ལག་པ་ནས་ཕྱིར་མ་བཏང་ན་བསྲེག་པ་སྤོང་བར་མི་ནུས་པ་བཞིན་ནོ།། རྒྱུ་མཚན་དེ་ལྟ་བས་ན་བདག་ལ་གནོད་ལ་ཐམས་ཅད་ཞི་བའི་དོན་དང་། གཞན་གྱི་སྡུག་བསྔལ་མཐའ་དག་ཞི་བར་བྱ་བའི་ཕྱིར་དུ་བདག་ཉིད་ཀྱི་ལུས་ལོངས་སྤྱོད་དང་བཅས་གཞན་སེམས་ཅན་ལ་བཏང་བར་བྱ་བ་དང་། གཞན་རྣམས་བདག་ཇི་ལྟ་བ་བཞིན་དུ་གཅེས་པར་གཟུང་བར་བྱ་དགོས་སོ།། བདག་ནི་བྱང་ཆུབ་ཏུ་སེམས་བསྐྱེད་པ་མཆོག་ལ་ཞུགས་ཟིན་པ་གང་ཞིག། གཞན་གྱི་དབང་དུ་གྱུར་ཏེ་ཞེས་རྟག་ཏུ་ཡིད་ཁྱོད་ངེས་པར་ཤེས་པར་གྱིས་ལ། སེམས་ཅན་ཀུན་གྱི་དོན་མ་གཏོགས་པར་ད་ནི་ཁྱོད་ཀྱིས་རང་དོན་སོགས་དམན་པའི་ཕྱོགས་གཞན་གང་ཡང་མི་བསམ་པར་བྱའོ།། ངེས་པར་བདག་འཛིན་བཏང་ཕྱིན་ཆད་གཞན་རྣམས་ལ་དབང་བའི་མིག་དང་རྣ་བ་ལ་སོགས་པ་ཡིས་རང་གི་དོན་དུ་ལྟ་ཉན་གྱི་རྩོལ་བ་སྒྲུབ་པར་རིགས་པ་མ་ཡིན་ལ། སེམས་ཅན་དེའི་དོན་དུ་མིག་ལ་སོགས་པའི་དབང་པོ་དང་ཡན་ལག་རྣམས་དེ་ཡིས་གཞན་སེམས་ཅན་དེ་ལ་ནམ་ཡང་ལོག་པར་བྱ་བ་མི་རིགས་སོ།། དེ་ལྟ་བས་ན་སེམས་ཅན་གྱི་དོན་གཙོ་བོར་བྱ་སྟེ། བདག་གི་ལུས་ལ་བདེ་འབྱོར་གྱི་ཁྱད་པར་ཅི་མཐོང་བ་དེ་དང་ཅི་ཡོད་པ་དེ་ནི་བློས་འཕྲོགས་ནས་ཀྱང་གཞན་དག་ལ་ནི་རྟག་ཏུ་ཕན་པར་སྤྱོད་དགོས་སོ།། གཉིས་པ་གཉེན་པོའི་ཁྱད་པར་བྱེ་བྲག་ཏུ་བསྒོམ་པ་ལའང་གཉིས། མདོར་བསྟན་དང་། རྒྱས་བཤད་དོ།། དང་པོ་ནི། རང་ལས་དམན་པ་དང་སོགས་ཁོང་ནས་མཉམ་པ་དང་མཐོ་བའི་སེམས་ཅན་ཀུན་ཀྱང་བདག་ཏུ་འདུན་པར་བྱས་པ་དང་། གཞན་མཐོ་མཉམ་དམན་པ་ཉིད་དུ་ནི་བདག་བྱང་ཆུབ་སེམས་དཔའ་ཡིན་པར་མོས་པས་གོམས་པར་བྱས་ནས་ཐེ་ཚོམ་གྱི་རྣམ་རྟོག་མེད་པའི་སེམས་ཀྱིས་སུ། མཐོ་ལ་ཕྲག་དོག་དང་མཉམ་ལ་འགྲན་སེམས་དང་དམན་པ་ལ་ང་རྒྱལ་བསྒོམ་སྟེ་འོག་ནས་འབྱུང་བ་ལྟར་བྱིས་པ་རྨོངས་པ་རྣམས་ཀྱི་ཚུལ་དང་འགལ་བར་བྱའོ།། གཉིས་པ་རྒྱས་བཤད་ལའང་གསུམ། དམན་པ་དང་བརྗེས་ནས་ཕྲག་དོག་བསྒོམ་པ། མཉམ་པ་དང་བརྗེས་ནས་འགྲན་སེམས་བསྒོམ་པ། མཐོ་བ་དང་བརྗེས་ནས་ང་རྒྱལ་བསྒོམ་པའོ།། དང་པོ་ནི། བྱང་ཆུབ་སེམས་དཔའ་འདི་ནི་ཀུན་གྱིས་བཀུར་བར་བྱས་ཤིང་། བདག་སེམས་ཅན་ནི་དམན་པར་མཐོང་ནས་བཀུར་བ་མིན་ལ། བྱང་སེམས་འདི་བཞིན་དུ་བདག་གིས་ནོར་མང་པོ་མ་རྙེད་ཅིང་འདི་ནི་མང་པོས་བསྟོད་པར་བྱས་ཏེ། བདག་ལ་སྨོད་པ་གཤེ་སྐུར་བྱས་པ་དང་། འདི་ནི་བདེ་སྐྱིད་མཆོག་དང་ལྡན་གྱི། བདག་ནི་རྒུད་པ་དུ་མས་སྡུག་བསྔལ་བར་གནས་ལ། བདག་ནི་ཁུར་པོ་ཁུར་བ་སོགས་དམན་པའི་ལས་རྣམས་བྱེད་དགོས་པ་དང་། འདི་ནི་སོས་དལ་བདེ་བ་ཉིད་དུ་ཅི་དགར་གནས་སོ།། བྱང་སེམས་འདི་ནི་འཇིག་རྟེན་ལ་ཆེ་བའི་ཡོན་ཏན་མང་པོ་དང་ལྡན་པར་གྲགས་པ་དེ་ལྟ་བུ་བདག་ནི་མ་ཡིན་ཏེ་དམན་པ་ཡོན་ཏན་མེད་པར་གྲགས་མོད། བདག་ལ་ཆེ་བའི་ཡོན་ཏན་རྣམས་མེད་པས་ཅི་ཞིག་བྱ་སྟེ་དགོས་པ་མེད་ཅིང་། བདག་ལ་སོགས་པའི་སེམས་ཅན་དམན་པ་ཀུན་ཀྱང་ཆོས་ཉིད་རང་བཞིན་རྣམ་པར་དག་པ་སོགས་ཡོན་ཏན་མང་པོ་དང་ལྡན་པ་ཉིད་ཡིན་པས་བརྙས་པར་མི་རིགས་སོ།། གཞན་གང་ཡོན་ཏན་དང་ལྡན་པས་ཀྱང་བྱང་སེམས་འདི་དམན་པའི་སྐབས་དེ་ཡོད་ཅིང་། གང་དམན་པ་གཞན་མ་བས་བདག་མཆོག་ཡིན་པའི་སྐབས་དེ་ཡང་ཡོད་པའི་ཕྱིར། བདག་ཀུན་ལས་མི་དམན་ལ། ཚུལ་ཁྲིམས་འཆལ་ཞིང་ལྟ་བ་ངན་པ་དང་ཉེར་སྤྱོད་རྒུད་པ་སོགས་ནི་ཉོན་མོངས་སྟོབས་སོགས་ཀྱིས་གཞན་དབང་དུ་གྱུར་པའི་ཕྱིར་བདག་གིས་ཅི་དགར་དབང་བ་མིན་ནོ།། བྱང་སེམས་ཁྱོད་ཉིད་ཡོན་ཏན་འབའ་ཞིག་ལྡན་པ་ཡིན་ན་ཅི་ནུས་ཀྱིས་བདག་ནི་རྒུད་ཚོགས་དེ་དག་ལས་གསོ་དགོས་ཏེ། གསོ་ཞིང་ཕན་པར་བྱེད་ན་དཀའ་ཐུབ་ཀྱིས་གནོད་པའང་བདག་གིས་དང་དུ་བླང་བར་བྱ་ཡི། འོན་ཏེ་བདག་ནི་བྱང་སེམས་འདིའི་གསོ་བྱ་མིན་ཏེ། མི་ནུས་ན་ཅིའི་ཕྱིར་བཟང་པོར་བརྟགས་པས་བདག་ལ་བརྙས་པ་བྱེད་དེ་འོས་མེད་ཅིང་། བདག་ལ་དེ་ཡི་ཡོན་ཏན་གྱིས་ཅི་ཞིག་བྱ་སྟེ་བྱང་སེམས་འདི་ཡིས་བདག་ལ་གང་ཉིད་ཡོན་ཏན་ཅན་ཡིན་ཀྱང་ཕན་འདོགས་མི་འདུག་པའི་ཕྱིར་རོ།། ངན་འགྲོ་གང་ཞིག། གདུག་ལའི་གཅན་གཟན་གྱི་ཁར་གནས་པ་ལྟ་བུའི་འགྲོ་བ་ཡིན་མོད། དེ་རྣམས་ལ་སྙིང་རྗེས་ཕན་ཐོགས་ཁྱད་པར་ཅན་མེད་པས་འདི་ནི་ཕྱིར་ལ་ཡོན་ཏན་མང་པོས་མཐོ་བར་རློམ་པ་ཡིས་ཀྱང་མཁས་པ་གཞན་དག་ལ་དོ་བསྔོ་བར་འདོད་པ་སོགས་མི་རིགས་པའི་སྐྱོན་མང་པོ་ཡོད་པའི་ཕྱིར་ཡོན་ཏན་དང་ལྡན་པ་མ་ཡིན་ནོ།། གཉིས་པ་ནི། བདག་དང་གཞན་གཉིས་ཡོན་ཏན་མཉམ་པ་ལ་བལྟས་ནས་ནི། ཁྱད་པར་གང་གིས་རང་ཉིད་ལྷག་པར་བྱ་བའི་ཕྱིར་དུ་བདག་གི་རྙེད་དང་བཀུར་སྟི་ནི་ཐ་ན་རྩོད་པ་ཡིས་ཀྱང་ངེས་པར་བསྒྲུབ་པར་བྱའོ།། ཅི་ནས་ཀྱང་བདག་གི་ཡོན་ཏན་རྣམ་གྲངས་མང་པོ་ཞིག་ནི་འཇིག་རྟེན་ཀུན་ལ་གྲགས་པ་ཡོངས་སུ་གསལ་བ་དང་། གཞན་ཡང་འདི་ཡི་ཡོན་ཏན་གང་ཅི་མཆིས་པ་དག་སུས་ཀྱང་ཐོས་པར་མི་འགྱུར་བར་བྱའོ།། བདག་གི་སྐྱོན་མང་པོ་གང་ཡང་སྦ་སྟེ་གསང་ར་བྱ་ཞིང་། བདག་ནི་ཡོན་ཏན་དུ་མའི་ཕུང་པོ་ཉིད་དུ་མཐོང་ནས་སྐྱེ་བོ་མང་པོས་མཆོད་པར་འགྱུར་བར་བྱའོ།། འདི་ལ་སུས་ཀྱང་བཀུར་བ་མིན་པ་ཉིད་དུ་བྱ་བ་དང་། བདག་དེང་ནས་བཟུང་རྙེད་པ་ལེགས་པར་རྙེད་ཅིང་གཞན་སྐྱེ་བོ་ཅོག་གིས་བདག་ནི་བཀུར་བར་འགྱུར་བའི་ལས་བྱ་ཞིང་འདི་ལ་དེ་ལྟར་མིན་པར་བྱའོ།། ངན་གཡོའི་སྒྲོ་སྐུར་གྱིས་རྙེད་བཀུར་མེད་པས་འདི་ནི་མ་རུངས་པར་བྱས་པ་ལ་ཡུན་རིང་དུ་བདག་ནི་དགའ་བས་བལྟ་བར་བྱ་ཞིང་། འགྲོ་བ་ཀུན་གྱིས་དེ་ལ་འཕྱ་བ་དང་ཁྲེལ་བའི་སྒོ་ནས་བཞད་གད་བྱེད་པ་དང་། ཕན་ཚུན་མང་པོས་མཚང་ནས་སྨོད་པ་དག་ཏུ་བྱའོ།། གསུམ་པ་ནི། ཉོན་མོངས་ཀྱི་ཕུང་པོར་གྱུར་ལ་ལུགས་མང་པོའི་སྒོ་ནས་དམན་པར་གྱུར་པ་འདི་ཡང་མཐོན་པོ་བདག་དང་ནི་ལྷན་ཅིག་ཏུ་མི་འགྲན་ཟླའོ་ཞེས་གྲགས་མོད། འདི་ལྟར་དམ་པའི་ཆོས་དང་འཇིག་རྟེན་གྱི་ལུགས་གང་ལའང་ཡོན་ཏན་མེད་པའི་དམན་པ་འདི་དང་། བདག་ཐོས་པ་དང་ཤེས་རབ་བམ། གཟུགས་བཟང་ཞིང་བཞིན་རས་ལེགས་ལ་རིགས་མཐོ་བ་དང་ནོར་ཡོ་བྱད་སོགས་ཕྱུག་པོར་འབྱོར་པའི་ཡོན་ཏན་གྱིས་མཉམ་མམ་ཅི་སྟེ་བྱེ་བ་བརྒྱ་སྟོང་གི་ཆ་ནས་མི་མཉམ་མོ།། དེ་ལྟར་ས་སྟེང་གི་མི་ཀུན་ལ་སྙན་པར་གྲགས་པ་ཡི་བདག་གི་ཡོན་ཏན་གྱི་ཁྱད་པར་མང་པོ་ཐོས་ནས་ནི་སྐྱེ་རྒུ་ཐམས་ཅད་བ་སྤུ་ལྡང་ཞིང་དགའ་བ་སྐྱེ་བར་འགྱུར་བའི་བདེ་སྐྱིད་ལ་ནི་དམན་པ་འདི་ཉིད་ཀྱིས་ཀྱང་ཡོངས་སུ་སྤྱོད་པ་ཙམ་མོ།། ཅི་སྟེ་དམན་པ་འདི་ལ་རྙེད་པ་ཡོད་ཀྱང་གལ་ཏེ་ང་ཡི་བཀའ་ཉན་ཅིང་མཁོ་ཞིང་དོགས་པའི་ལས་བྱེད་པ་སྲིད་ན། འདི་ལ་འཚེ་བ་ཙམ་བྱིན་ནས་བདག་གི་སྟོབས་ཀྱིས་ལོངས་སྤྱོད་རྙེད་པ་དེ་བཙན་ཐབས་སུ་དབྲོག་ཅིང་བླང་བར་བྱའོ།། འདི་ནི་བདེ་བ་ཐམས་ཅད་ལས་ཉམས་པར་བྱ་ཞིང་བདག་གིས་གནོད་པ་རྣམས་དང་རྟག་ཏུ་སྦྱར་བར་བྱ་སྟེ། འདི་ཡིས་སྔོན་ལ་ལན་གྲངས་བརྒྱ་ཕྲག་དུ་མ་ཐམས་ཅད་དུ་འཁོར་བའི་གནས་སུ་འཁྱམས་པའི་ཚེ་ན་དག་ལ་རྐུ་འཕྲོག་གོསད་བརྡེག་སོགས་གནོད་པ་སྣ་ཚོགས་བྱས་པའི་ཕྱིར་རོ།། གསུམ་པ་ལ་བརྗེས་ནས་ཇི་ལྟར་བསྒྲུབ་པ་ལའང་གཉིས། འཇམ་པོའི་སྒོ་ནས་གདམས་པ་དང་། རྩུབ་མོའི་སྒོ་ནས་ཚར་གཅོད་པའོ།། དང་པོ་ནི། ཡིད་ཁྱོད་རང་དོན་གཤའ་མ་བྱེད་པར་འདོད་པས་འཁོར་བ་འདིར་བསྐལ་པ་གྲངས་མེད་དུ་མ་འདས་པར་གྱུར་ཀྱང་། ངལ་བ་ཆེན་པོ་དོན་མེད་པ་དེ་ལྟ་བུས་ཁྱོད་ཀྱིས་སྡུག་བསྔལ་འབའ་ཞིག་བསྒྲུབས་སོ།། དེ་ལྟར་ན་ངེས་པར་ད་ནི་གཞན་དག་གི་དོན་ཁོ་ན་ལ་རབ་ཏུ་སྤྲོ་བས་འཇུག་པར་གྱིས་དང་། ཐུབ་པའི་དབང་པོ་མཆོག་གི་བཀའ་ནི་མི་བསླུ་བས་དེ་ཡི་ཡོན་ཏན་ཕྱིས་རིམ་གྱིས་མཐོང་བར་འགྱུར་རོ།། གལ་ཏེ་ཡིད་ཁྱོད་ཀྱིས་སྔ་དུས་ཀྱི་སྐྱེ་བ་རྣམས་སུ་བདག་གཞན་བརྗེ་བའི་ལས་འདི་བྱས་པར་གྱུར་ན་ནི། སངས་རྒྱས་ཀྱི་ཡོན་ཏན་ཕུན་སུམ་ཚོགས་པའི་བདེ་བ་ཐོབ་པ་མིན་པ་གནས་སྐབས་འཁོར་བའི་སྡུག་བསྔལ་ལ་སྤྱོད་པ་འདི་འདྲར་འགྱུར་མི་སྲིད་དོ།། དེ་ལྟ་བས་ན་འདི་ལྟར་གཞན་ཕ་མ་དག་གི་ཁུ་བ་དང་ཁྲག་གི་ཐིགས་པ་སྨིན་པ་ལ་ཁྱོད་ཀྱིས་ངར་འཛིན་བྱས་པ་ལྟར་དེ་བཞིན་དུ་གཞན་ལའང་བདག་གིར་བྱ་བ་གོམས་པར་གྱིས་ཤིག། གཞན་གྱི་དོན་ཁོ་ན་ལ་རྟོག་དཔྱོད་ཆེན་པོ་བྱས་པས་ནི་བདག་གི་ལུས་ལ་མཁོ་བའི་ཉེར་སྤྱད་ཅི་དང་ཅི་སྣང་བ་དེ་དང་དེ་ཉིད་བློས་འཕྲོག་པར་བྱས་ནས་ཁྱོད་ཀྱིས་གཞན་ལ་ཕན་པར་སྤྱོད་ཅིག། བདག་ནི་བདེ་སྐྱིད་ལྡན་ཅིང་གཞན་ནི་མི་སྐྱིད་ལ་བདག་ཉིད་མཐོ་ཞིང་གཞན་ནི་ཚུལ་མང་པོས་དམའ་བ་དང་། བདག་ལ་ནི་ཕན་བྱེད་མང་པོ་དང་བཅས་ཤིང་སེམས་ཅན་གཞན་ལ་མིན་པ་འདི་འདྲ་མི་རིགས་སོ་ཞེས་བདག་ལ་ཕྲག་དོག་ཅིས་མི་བྱེད་དེ་བྱེད་འོས་ཤིང་། ལེགས་ཚོགས་གཞན་ལའང་རིགས་འགྲེ་སྦྱར་བར་བྱའོ།། བདག་ནི་བདེ་བ་དང་བྲལ་བར་གྱིས་ཏེ། གཞན་གྱི་སྡུག་བསྔལ་ཐམས་ཅད་བདག་ལ་སྦྱོང་ཞིང་། གང་གི་ཚེ་བདག་འདི་ནི་ཅི་ལྟ་བུ་བྱེད་ཅེས་བདག་གི་སྐྱོན་ལ་བརྟག་པར་གྱིས་ཤིག། སེམས་ཅན་གཞན་གྱིས་གནོད་འཚེ་སོགས་ཉེས་པ་བྱས་པ་ཡང་རང་གི་སྐྱོན་སྔོན་གྱི་ལས་ངན་སྨིན་པ་ཡིན་སྙམ་དུ་བསྒྱུར་བར་བྱོས་ལ། བདག་གིས་ཉེས་པ་ཆུང་ངུ་ཙམ་བྱས་ཀྱང་སྐྱེ་བོ་མང་པོ་ལ་རབ་ཏུ་ཤོད་དེ་མཐོལ་བར་གྱས་ཤིག། གཞན་གྱི་སྙན་པའི་གྲགས་པ་ལྷག་པར་ཡང་བརྗོད་པས་རང་གི་གྲགས་པ་ཟིལ་གྱིས་ནོན་ཅིང་སྦ་བར་གྱིས་ལ་བདག་ནི་བྲན་གྱི་ནང་ནས་ཀྱང་ཐ་མ་ལྟར་དམའ་བར་འདུག་སྟེ། གཞན་གྱི་དོན་རྣམས་ཀུན་ལ་བཀོལ་བར་གྱིས་ཤིག། བདག་འདི་ནི་སྐྱོན་དུས་མའི་ཉེས་བྱས་ཆགས་པ་ཅན་གྱི་རང་བཞིན་ཡིན་ཏེ། གློ་བུར་དུ་ཡོན་ཏན་ཕྲ་མོ་ཙམ་མཐོང་བའི་ཆས་ནམ་ཡང་མི་བསྟོད་ཅིང་། བདག་འདི་ཡི་ཡོན་ཏན་གྱི་ཁྱད་པར་རྣམས་ཅི་ནས་ཀྱང་འགས་ཀྱང་མི་ཤེས་པ་དེ་ལྟར་སྦ་བར་གྱིས་ཤིག། མདོར་ན་བདག་གི་དོན་གྱི་ཕྱིར་དུ་ཡིད་ཁྱོད་ཀྱིས་སྔོན་ཆད་གཞན་ལ་གནོད་པར་བྱས་པ་གང་ཡིན་པའི་གནོད་པ་དེ་རྣམས་སེམས་ཅན་ཀུན་གྱི་དོན་གྱི་ཕྱིར་དུ་ད་ནི་བདག་ཉིད་ལ་ནི་འབབ་པར་གྱིས་ཤིག། བདག་འདི་ནི་ཧ་ཅང་གཉའ་དྲག་པར་འགྱུར་བའི་ཚུལ་དུ་ཁོང་ཤེད་བསྐྱེད་པར་ནི་མི་བྱ་སྟེ། བག་མ་གསར་བའི་སྤྱོད་ལམ་གྱི་ཚུལ་བཞིན་དུ་བདག་གཅེས་འཛིན་ལ་ངོ་ཚ་དང་ཉེས་པས་འཇིགས་པ་དང་བཅས་སྒོ་གསུམ་བསྡམས་ཏེ་བཞག་གོ།། གཞན་དོན་གང་ཡིན་དེ་དག་བྱ་བར་འོས་པ་ལ་དེ་ལྟར་ཕྱིར་མི་ལྡོག་པར་རྩེ་གཅིག་ཏུ་གནས་པར་བྱ་ཞིང་། རང་དོན་དེ་ལྟར་ཁྱོད་ཀྱིས་མི་བྱ་བ་སྔར་ཇི་སྐད་བཤད་པ་དེ་ལྟར་ལུས་ངག་ཡིད་གསུམ་པོ་འདི་ནི་དབང་དུ་བྱ་སྟེ། དེ་ལས་འདས་ན་གཉེན་པོ་སྟོབས་ལྡན་གྱི་ཆད་པས་ཚར་གཅོད་པར་བྱའོ།། གཉིས་པ་ལ་གཉིས། ཡིད་ཚར་གཅོད་པ། ལུས་ཚར་གཅོད་པའོ།། དང་པོ་ནི། འོན་ཏེ་སྔར་དེ་ལྟར་གདམས་ངག་བསྟན་ཀྱང་ནི་སེམས་ཁྱོད་དེ་ལྟར་མི་བྱེད་ན། ཁྱོད་ལ་འཁོར་བ་དང་ངན་སོང་གི་ཉེས་པ་ཀུན་བརྟེན་པས་དེ་དག་འབྱུང་བའི་རྩ་བ་ཁྱོད་ཉིད་ཚར་གཅོད་བྱ་བར་ཟད་དོ།། ཉོན་མོངས་ཅན་སེམས་སམ་ཡིད་ཁྱོད་ཀྱིས་ཁོ་བོ་བསླུས་ཤིང་གར་ཡང་བརླག་པར་བྱས་པའི་སྔོན་གྱི་དུས་བགྲང་ལས་འདས་པ་དེ་ནི་གཞན་དུ་འདས་ཚར་བ་ཡིན་ཏེ། ད་ནི་ངས་མཐོང་བ་ཡིན་པའི་ཕྱིར་ད་ཁྱོད་ལམ་ངན་གང་དུ་འགྲོ་སྟེ་འགྲོ་བའི་གནས་མེད་པས་སེམས་ཁྱོད་ཀྱི་ང་རྒྱལ་སོགས་དྲེགས་པ་ཀུན་གཞོམ་པར་བྱའོ།། དེས་ན་ད་དུང་བདག་ལ་རང་གི་དོན་བྱར་ཡོད་དོ་སྙམ་པའི་སེམས་པ་དེ་དོར་ཅིག་གུ། བདག་གིས་སེམས་ཅན་གཞན་རྣམས་ལ་ཡིད་ཁྱོད་བཙོང་ནས་བརྗེ་ལེན་བྱས་ཟིན་ན་ངལ་དུབ་གང་ལྟར་བྱུང་ཡང་རུང་གིས་གཞན་དོན་ལ་སྐྱོ་བར་ནམ་ཡང་མ་སེམས་པར་དྲིན་བཟང་པོའི་ཞོ་ཤ་ཕུལ་ཞིག། གལ་ཏེ་བག་མེད་གྱུར་ནས་ཕུང་བྱེད་ཀྱི་འགོང་པོ་ཁྱོད་སེམས་ཅན་རྣམས་ལ་མ་བྱིན་ན་སེམས་ཁྱོད་ཀྱིས་ཁོ་བོ་དམྱལ་བ་ཡི་སྲུང་མ་རྣམས་ལ་སླར་ཡང་བྱིན་ནས་སྡུག་བསྔལ་བ་ཉིད་དུ་ངེས་པར་བྱེད་དོ།། དེ་ལྟར་ན་སེམས་ཁྱོད་ཀྱིས་ལན་རེ་ཙམ་ལྟ་ཞོག། ལན་གྲངས་དུ་མར་སྔར་ཡང་ཁོ་བོ་དམྱལ་སྲུང་ལ་བྱིན་པས་ཡུན་རིང་བོར་སྡུག་བསྔལ་བར་བྱས་པའི་ཕྱིར། ད་ནི་མཁོན་རྙིང་པ་རྣམས་དྲན་པར་བྱས་ཏེ། ཁྱོད་ཀྱིས་རང་དོན་སེམས་པ་དེ་གཞི་ནས་གཞོམ་པར་བྱའོ།། རྒྱུ་མཚན་དེ་སྟེ་བདག་ནི་གཏན་དུ་བདེ་དགའ་ཐོབ་པར་འདོད་ན་རང་གི་དོན་ལ་བདག་གིས་དགའ་བར་མི་བྱ་སྟེ། རང་དོན་བྱས་པས་འཁོར་བར་འཁྱམས་པའི་ཕྱིར་རོ།། རྒྱུ་མཚན་དེ་སྟེ་བདག་ནི་འཇིགས་པ་ལས་བསྲུང་བར་འདོད་ན་གཞན་རྣམས་རྟག་ཏུ་བསྲུང་བར་བྱ་སྟེ། གཞན་དོན་གྱིས་རྣམ་མཁྱེན་ཐོབ་པའི་ཕྱིར་རོ།། གཉིས་པ་ནི། ཇི་ལྟ་ཇི་ལྟར་རང་གི་ལུས་འདི་ནི་ཉེར་འཚོའི་ཟས་གོས་ཀྱིས་ཡོངས་སུ་བསྲུང་ཞིང་སྐྱོང་བར་བྱེད་པར་གྱུར་པ་གང་ཞིག། དེ་ལྟ་དེ་ལྟར་སླར་ཡང་ཤིན་ཏུ་ནི་བཟོད་སྲན་མེད་པའི་གཟེ་རེ་ཅན་དུ་ལྟུང་བར་འགྱུར་རོ།། དེ་ལྟར་ལྷུང་བ་དེ་ཡི་ཡང་འདོད་པས་ས་འདི་ཐམས་ཅད་གང་བའི་ལོངས་སྤྱོད་ཀྱིས་ཀྱང་རེ་བ་རྫོགས་པར་ནུས་པ་ཡོད་པ་མིན་ན། དེ་ཡི་འདོད་པ་བཞིན་སུས་བྱེད་ནུས་ཏེ། དཔེར་ན་རྒྱལ་པོ་ང་ལ་ནུས་གླིང་བཞི་བདག་ཏུ་བཟུང་བར་མ་ཟད་བརྒྱ་བྱིན་གྱི་སྟན་ཕྱེད་ཐོབ་ཀྱང་མ་ཚིམ་པ་བཞིན་ནོ།། ཚིམ་པའི་ནུས་པ་མེད་ཅིང་འདོད་པ་རྣམས་ལ་བརྟེན་ནས་ཉོན་མོངས་པ་དང་། གཞན་ཕན་གྱི་བསམ་པ་བཟང་པོ་ཉམས་པའང་སྐྱེ་བར་འགྱུར་ཞིང་། སྐྱེས་བུ་གང་ཞིག། རང་དོན་གྱི་ཕྱིར་འདོད་ཡོན་ཀུན་ལ་རེ་ལྟོས་མེད་པ་དེ་ཡི་འབྱོར་བ་ཕུན་སུམ་ཚོགས་པ་རྣམས་ཟད་མི་ཤེས་པ་ཉིད་དོ།། དེ་ལྟ་བས་ན་ལུས་ཀྱི་འདོད་པ་ནི་འཕེལ་བར་བྱ་བའི་ཕྱིར་འབྱོར་ཚོགས་ལ་ཆགས་པའི་གོ་སྐབས་དབྱེ་བར་མི་བྱ་སྟེ། གང་ཞིག་ཡིད་དུ་འོང་བའི་དངོས་པོ་མི་འཛིན་པ་དེ་ནི་རང་ལ་ཡོད་པའི་དངོས་པོ་བཟང་པོ་མཆོག་ཡིན་པའི་ཕྱིར་རོ།། ལུས་འདི་ཐ་མར་ཤི་ནས་མེས་འཇིག་ཅིང་ཐལ་བའི་མཐར་གཏུགས་ཤིང་། ད་ལྟ་ཡང་ངོ་བོ་མི་གཡོ་བ་ཡིད་རླུང་གི་རྐྱེན་གཞན་གྱིས་བསྐྱོད་པར་བྱ་བ་མི་གཙང་བའི་གཟུགས་ནི་མི་བཟད་པ་འདི་ལ་ཅིའི་ཕྱིར་བདག་ཏུ་འཛིན་ཏེ། རྟག་པ་མིན་ཅིང་མི་གཙང་བ་འདུས་པའི་ཕུང་པོ་ཡིན་པའི་ཕྱིར་རོ།། གསོན་ནམ་ཡང་ན་ཤི་ཡང་སླའི། ཡིད་བདག་ལ་ལསུ་འདུས་བྱས་ཀྱི་འཁྲུལ་འཁོར་འདིས་ཅི་ཞིག་བྱ་སྟེ། སྡུག་བསྔལ་གྱི་འབྱུང་གནས་སུ་འདུག་པའི་ཕྱིར་རོ།། བོང་བ་སོགས་དང་ལུས་འདི་ཁྱད་པར་ཅི་ཞིག་ཡོད་ན་སྟེ་མེད་པའི་ཕྱིར། ཀྱི་ཧུད་བདག་གི་ལུས་སོ་སྙམ་པའི་ང་རྒྱལ་སེལ་བར་མི་བྱེད་མི་རིགས་སོ།། ལུས་ཀྱི་དོན་དུ་འཚོ་ཆིས་དང་ཁ་ཏ་བྱས་པ་ཡིས་གཏན་གྱི་དོན་མེད་བཞིན་དུ་སྡུག་བསྔལ་གྱི་རྒྱུ་ཉེས་པའི་ལས་མང་པོ་ཉེ་བར་བསགས་ནས་རང་ལ་རྗེས་སུ་ཆགས་པ་དང་གཞན་ལ་ཁོང་ཁྲོ་བ་སྟེ། ཤིང་རུལ་དང་མཚུངས་པའི་ལུས་འད་ལ་དེ་འདྲའི་སྐྱོང་བྲན་སོགས་གཅེས་སྤྲས་ཅི་ཞིག་བྱ་སྟེ་འཕྲལ་ཉིད་དུ་དོར་བའི་ཕྱིར་རོ།། བདག་གིས་འདི་ལྟར་བསྐྱངས་ཤིང་ཕན་པའམ། ཤི་ནས་བྱ་རྒོད་སོགས་ཀྱིས་ཟོས་ཀྱང་རུང་ཚུར་ལ་བརྩེ་ཞིང་ཆགས་པ་མེད་ཅིང་ཞེ་སྡང་སྐྱེ་བའང་ཡོད་པ་མིན་ན་ཅི་སྟེ་དེ་ལ་ཆགས་པར་བྱེད་དེ་བྱེད་མི་རིགས་སོ།། སུ་གང་ཞིག་གིས་ལུས་ལ་སྨད་པས་ཁྲོ་བ་དང་གང་ཞིག་བསྟོད་པས་མགུ་བར་འགྱུར་བ་དག་གལ་ཏེ་ལུས་དེ་ཉིད་ཀྱིས་ཅིའང་ཤེས་པ་མེད་ན། ཡིད་བདག་གིས་ལུས་གང་ཞིག་གི་དོན་དུ་ངལ་བ་བྱས་པ་ནི་དོན་མེད་ཉིད་དུ་ཟད་དོ།། མི་གང་ཞིག   ལུས་འདི་ལ་དགའ་བས་བདེ་བར་འདོད་པ་ལ་འདྲིས་པར་གྱུར་པ་དེ་དང་བདག་རིང་མོ་ནས་བཤེས་སུ་ཡོད་པའི་ཕྱིར་ཡིན་ནོ་ཞེ་ན། འོ་ན་སེམས་ཅན་ཐམས་ཅད་ཀྱང་རང་གི་ལུས་ལ་དགའ་ཞིང་བདེ་བར་འདོད་པས་གཞན་བདེ་བ་དེ་ལ་ཡང་བདག་ཀོ་ཅིས་མི་དགའ་སྟེ། འདོད་པས་ཕན་གདག་་་་་བྱར་མཚུངས་པའི་ཕྱིར་རོ།། རྒྱུ་མཚན་དེ་ལྟ་བས་ན་ཡིད་བདག་གིས་ཆགས་པ་མེད་པར་འགྲོ་བ་རྣམས་ལ་ཕན་པའི་ཕྱིར་དུ་ལུས་འདི་བཏང་བར་བྱ་ཞིང་། ལུས་ལ་བརྟེན་ནས་འདོད་རྨོངས་སྡུག་བསྔལ་ཐམས་ཅད་འབྱུང་བ་དེས་ན་འདི་ལ་ཉེས་པ་མང་ན་ཡང་། ལས་བྱེད་པ་རྣམས་ཀྱི་ལག་ཆའམ་སྤྱད་བཞིན་དུ་གཞན་དོན་གྱི་ཕྱིར་རེ་ཞིག་གཟུང་ཞིང་བསྲུང་བར་ཡང་བྱའོ།། གསུམ་པ་ཏིང་ངེ་འཛིན་འགྲུབ་པའི་ཐབས་ལ་གདམས་པ་ནི། རང་དོན་སེམས་པ་དང་རྣམ་པར་གཡེང་བའི་ཡིད་ཅན་འཁོར་བ་ལས་མི་འཕགས་པའི་ཚུལ་དེ་ལྟ་བས་ན་བྱིས་པའི་སྤྱོད་པ་སྔར་མང་དུ་སྤྱད་པས་ཆོག་ཅིང་། ད་ནི་བདག་གིས་མཁས་པའི་དབང་པོ་དམ་པ་རྣམས་ཀྱི་རྗེས་སུ་བསྙགས་ཏེ། བག་ཡོད་པའི་གཏམ་ནི་དྲན་པར་བྱས་ནས་ཏིང་ངེ་འཛིན་གྱི་འགལ་ཟླ་གཉིད་དང་བྱིངས་ཤིང་རྨུགས་པ་འགྲོ་རྒོད་རྣམས་བཟློག་པར་བྱའོ།། རྒྱལ་སྲས་ཐུགས་རྗེ་ཆེ་རྣམས་ལྟར།། རིགས་པའི་བསྲན་ནི་གཟུག་བྱ་སྟེ།། ཉིན་མཚན་བྱད་པར་མ་འབད་ན།།  བདག་གི་སྡུག་བསྔལ་ནམ་མཐར་ཡིན།། ཅེས་པའི་ཤློ་ཀ་འདི་རྒྱ་དཔེ་དང་འགྲེལ་པ་ན་མེད་དོ།། རྣམ་གཡེང་མེད་ཡིད་ཅན་གྱིས་ཏིང་ངེ་འཛིན་བསྒོམ་དགོས་པ་དེ་ལྟ་བས་ན། ཉོན་ཤེས་ཀྱི་སྒྲིབ་པ་བག་ཆགས་དང་བཅས་པ་བསལ་བའི་ཕྱིར་དུ་ཕྱིན་ཅི་ལོག་པའི་བདེན་འཛིན་གྱི་གྲུབ་མཐའི་ལམ་ལས་སེམས་བླན་ཏེ་བཟློག་ནས། ཡང་དག་པར་དམིགས་པའི་དེ་བཞིན་ཉིད་ལ་དུས་རྟག་པར་ཡང་བདག་གིས་ནི་སེམས་རྩེ་གཅིག་ཏུ་མཉམ་པར་བཞག་པར་བྱའོ།། གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསམ་གཏན་བསྟན་པ་ཞེས་བྱ་བ་སྟེ་ལེའུ་བརྒྱད་པའོ།། 

གསུམ་པ་ཤེས་རབ་ཀྱི་ལེའུ་ལ་གཉིས། གཞུང་དང་། མཚན་ནོ།། དང་པོ་ལའང་གཉིས། ཤེས་རབ་བསྐྱེད་པ་མདོར་བསྟན་པ། དེ་རྒྱས་པར་བཤད་པའོ།། དང་པ་ོནི། བྱང་ཆུབ་ཏུ་སེམས་བསྐྱེད་པ་ནས་བསམ་གཏན་བར་གྱི་ཡན་ལག་འདི་དག་ཐམས་ཅད་ནི། ཐུབ་དབང་ཐམས་ཅད་མཁྱེན་པས་ཤེས་རབ་ཀྱི་ཕ་རོལ་ཏུ་ཕྱིན་པ་ཐོབ་པའི་དོན་དུ་ཐེག་ཆེན་གྱི་མདོ་སྡེ་རྣམས་ལས་གསུངས་ཏེ། དེ་ཡི་ཕྱིར་ན་རང་གཞན་གྱི་འཁོར་བའི་སྡུག་བསྔལ་མཐའ་དག་ཞི་བར་འདོད་པས་བདེན་གཉིས་ཀྱི་གནས་ལུགས་ཚུལ་བཞིན་དུ་རྟོགས་པའི་ཤེས་རབ་བསྐྱེད་ནས་ཐམས་ཅད་མཁྱེན་པའི་གོ་འཕང་མངོན་དུ་བྱ་དགོས་སོ།། གཉིས་པ་རྒྱས་བཤད་ལའང་བཞི། ལྟ་བ་གཏན་ལ་དབབ་པ། སྒོམ་པ་ཉམས་སུ་བླང་བ། གཏན་ཚིགས་ཀྱིས་སྒྲོ་འདོགས་གཅོད་པ། སྟོང་ཉིད་རྟོགས་པའི་བྱེད་ལས་སོ།། དང་པོ་ལའང་གསུམ། བདེན་གཉིས་ཀྱི་རྣམ་པར་བཞག་པ། དེ་ལ་རྩོད་པ་སྤོང་བ། ཐེག་ཆེན་མཆོག་ཏུ་སྒྲུབ་པའོ།། དང་པོ་ལ་གསུམ། བདེན་གཉིས་ཀྱི་དབྱེ་བ། བདེན་གཉིས་ཀྱི་མཚན་ཉིད། བདེན་གཉིས་གཏན་ལ་འབེབས་པའི་གང་ཟག་གོ་བློ་ཁྱད་དོ།། དང་པོ་ནི། ཡང་དག་པའི་ངོ་བོ་མཐོང་བ་ལ་སྒྲིབ་པར་བྱེད་ཅིང་རྣམ་ཤེས་ཀྱི་སྤྱོད་ཡུལ་ཀུན་རྫོབ་ཀྱི་བདེན་པ་རེ་ཞིག་ཐ་སྙད་དུ་མའི་གནས་སུ་གྱུར་པ་ད་ེདང་ནི། སྒྲིབ་གཉིས་བག་ཆགས་དང་བཅས་པས་མ་བསླད་པའི་འོད་གསལ་མཐའ་དང་བྲལ་བ་མངོན་གྱུར་འཕགས་པའི་ཡེ་ཤེས་ཀྱི་སྤྱོད་ཡུལ་དོན་དམ་པའི་བདེན་པ་གཤིས་ཁས་ལེན་དང་བྲལ་བ་སྟེ། འདི་དག་ནི་རིམ་བཞིན་རྟོགས་བྱ་བདེན་པ་གཉིས་སུ་འདོད་དོ།། གཉིས་པ་ནི། དོན་དམ་སྤྲོས་ལས་འདས་པའི་བདེན་པ་རྟོག་དཔྱོད་ཀྱི་བློ་ཡི་སྤྱོད་ཡུལ་དུ་སྣང་བ་མིན་པ་ཞིག་སྟེ། ཡོད་མེད་སོགས་འདི་ཞེས་ཚིག་གི་ལམ་དུ་ཇི་བཞིན་མི་ཐེག་པའི་སྟོང་ཉིད་སྐྱེ་འགགས་གནས་གསུམ་དང་བྲལ་བའི་ཕྱིར་རོ།། དེ་ཁོ་ན་ཉིད་ལ་རྟེན་འབྲེལ་དུ་སྣང་བའི་ཆོས་སུ་སྤྲོས་པ་དུ་མའི་ཐ་སྙད་ཀྱིས་འཇུག་པའི་བློ་ནི་ཀུན་རྫོབ་བདེན་པའི་མཚན་ཉིད་ཡིན་པར་འདོད་དེ། ཤེས་བྱའི་གནས་མཐའ་དག་གི་རྗེས་སུ་རྟོག་བཅས་ཡིན་པའ་ཕྱིར་རོ།། གསུམ་པ་ནི། ཆོས་ཐམས་ཅད་བདེནཔ་གཉིས་སུ་འདུ་བའི་རྣམ་གཞག་ལས། དེ་ལ་རྟོག་པར་བྱེད་པའི་གང་ཟག་ཀྱང་འཇིག་རྟེན་ན་རྣམ་པ་གཉིས་སུ་འདུག་པ་མཐོང་སྟེ། གཟུགས་ནས་རྣམ་མཁྱེན་གྱི་བར་ཆོས་ཅན་སྣང་ལུགས་དང་ཆོས་ཉིད་རང་བཞིན་རྣམ་པར་དག་པའི་གནས་ལུགས་གཏན་ལ་དབབ་ནས་རྟོགས་ཤིང་སྒོམ་པར་བྱེད་པའི་རྣལ་འབྱོར་པ་དང་། རྟེན་འབྲེལ་བཅུ་གཉིས་སྲིད་སྲིད་པའི་འཁོར་ལོར་བརྒྱུད་དེ་ཆོས་ཅན་འཁྲུལ་པའི་སྣང་བ་མཐའ་དག་ལ་བདེན་འཛིན་གྱི་ཞེན་པ་དོར་བའི་ཕལ་པ་གང་ཡིན་པ་དེའོ།། དེ་ལ་འཇིག་རྟེན་ཕལ་པ་རྣམས་ནི་ཉེར་ལེན་གྱི་ཕུང་པོ་ལྔ་ལ་རྟག་པ་དང་། བདག་ཏུ་བཟུང་བ་ལ་སོགས་པའི་ལོག་རྟོག་གིས་འཁྲུལ་པ་ལ་འདུས་བྱས་མི་རྟག་པ་དང་ཕུང་པོ་སྟོང་པའོ་ཞེས་ཡང་དག་པར་རྟོགས་ནས་སྟོན་པའི་རྣལ་འབྱོར་པའི་འཇིག་རྟེན་གྱིས་གནོད་ཅིང་། རྣལ་འབྱོར་བ་རྣམས་ཀྱི་ཡང་བློ་ཁྱད་ཀྱིས་གོང་མ་གོང་མ་མཆོག་ཏུ་གྱུར་པ་རྣམས་ཀྱིས་འོག་མ་འོག་མ་རྣམས་ཟིལ་གྱིས་གནོན་པའི་ཕྱིར་གནོད་དེ། ཉན་ཐོས་བྱེ་བྲག་ཏུ་སྨྲ་བ་དང་མདོ་སྡེ་པ། ཐེག་ཆེན་སེམས་ཙམ་པ་ད་ངདབུམ་པ་སྟེ། གྲུབ་མཐའ་བཞིའི་བཞེད་པ་འོག་མ་རྣམས་རིམ་གྱིས་གོང་མས་ཟིལ་གྱིས་གནོན་པ་ལྟར་རོ།། དེ་བཞིན་དུ་བསམ་གཏན་བཞི་དང་ལམ་ལྔ་ས་བཅུའི་སྤངས་རྟོགས་རྣམས་གོང་མ་ལ་ཁྱད་དུ་འཕགས་པའི་ཡོན་ཏན་ཐོབ་པས་འོག་མ་དམན་པ་ཟིལ་གྱིས་གནོན་པ་ཡིན་ནོ།། གཉིས་པ་དེ་ལ་རྩོད་པ་སྤངས་པ་ལའང་གསུམ། གཞི་བདེན་གཉིས་ལ་རྩོད་པ་སྤོང་བ། ལམ་སྟོང་ཉིད་ལ་རྩོད་པ་སྤོང་བ། འབྲས་བུ་གཞན་དོན་ལ་རྩོད་པ་སྤོང་བའོ།། དང་པོ་ལ་གསུམ། འཇིག་རྟེན་ཕལ་པའི་རྩོད་སྤོང་། ཉན་ཐོས་རྣམས་ཀྱི་རྩོད་སྤོང་། སེམས་ཙམ་པའི་རྩོད་སྤོང་ངོ་། དང་པོ་ནི། ཆོས་ཐམས་ཅད་ཀྱི་རང་བཞིན་སྟོང་པ་ཉིད་ཡིན་ཀྱང་འཁྲུལ་ངོ་ཙམ་དུ་རྣལ་འབྱོར་པ་དང་ཕལ་པ་གཉིས་ཀ་ལ་ཡང་ནི་སྣང་ཙམ་རང་བཞིན་མ་གྲུབ་པར་འདོད་པའི་སྒྱུ་མ་ལ་སོགས་པའི་དཔེས་དོན་དམ་པའི་བདེན་པ་རྟོགས་པའི་འབྲས་བུའི་དོན་དུ་ཀུན་རྫོབ་དངོས་མཚན་ཅན་དུ་མ་དཔྱད་པར་ན། དེའི་རྒྱུ་རྟེན་འབྲེལ་ཙམ་གྱི་ཆོས་ཉིད་ལ་འཇིག་རྟེན་ཕལ་པ་རྣམས་གཟུད་པའི་ཕྱིར་ཏེ་རྩོད་དོ།། དེ་ཡང་འཇིག་རྟེན་པ་ཡིས་རྒྱུ་རྐྱེན་ལས་སྐྱེས་པའི་དངོས་པོ་རྣམས་མཐོང་ཞིང་། དེ་ལ་ཡང་དག་པར་བདེན་པ་ཉིད་དུའང་རྟོག་པར་བྱེད་ཀྱི། སྣང་ལ་རང་བཞིན་མ་གྲུབ་པའི་སྒྱུ་མ་ལྟ་བུར་རྟོགས་པ་མིན་པས། སྐབས་འདིར་རྣལ་འབྱོར་པ་དང་འཇིག་རྟེན་ཕལ་པ་གཉིས་རྩོད་པར་བྱེད་དེ། ཕལ་པས་རྣམ་པར་མ་དཔྱད་ཅིང་སྒྲོ་བཏགས་ལ་ཞེན་པར་སྣང་བའི་ཕྱིར་རོ།། གཉིས་པ་ནི། སྒྱུ་མ་ལྟ་བུའི་བདེན་མེད་ཡིན་ན་གཟུགས་སོགས་དབང་པོའི་མངོན་སུམ་ཚད་མ་ཉིད་དུ་གྲུབ་པས་དོན་བྱེད་མི་ནུས་པ་ཉིད་དུ་ཐལ་བ་ཞེ་ན། སྣང་བས་དོན་བྱེད་པར་ནུས་ཀྱང་ནི། འཇིག་རྟེན་ལ་ཐ་སྙད་ཡོངས་སུ་གྲགས་པ་ཙམ་གྱིས་ཡིན་གྱི། ཡང་དག་པའི་ཚད་མས་རྟོགས་པ་མིན་ཏེ། མངོན་སུམ་གྱིས་གྲུབ་པར་འདོད་པའི་ཡུལ་དེ་ནི་བུད་མེད་ཀྱི་ལུས་མི་གཙང་བ་ལ་སོགས་ལ་གཙང་རྟག་བདེ་བ་ལ་སོགས་པར་བཟུང་ཞིང་གྲགས་པ་བཞིན་དུ་བརྫུན་པ་བསླུ་བའི་ཆོས་ཅན་ཡིན་ནོ།། གཟུགས་སོགས་རང་བཞིན་མེད་ན་ཐུབ་པས་དངོས་པོ་རྣམས་སྐད་ཅིག་མར་གསུངས་པ་དང་འགལ་ལོ་ཞེ་ན། འཇིག་རྟེན་པ་རྣམས་རིམ་གྱིས་ཟབ་མོ་སྟོང་པ་ཉིད་ལ་གཞུག་པའི་དོན་དུ་ནི། འགྲོ་བ་མཐའ་དག་གི་མགོན་པོས་འདི་ལྟར་ཕུང་ཁམས་སྐྱེ་མཆེད་ཀྱི་རྣམ་དབྱེ་སོགས་དངོས་པོ་ལ་ཞེན་པ་རྣམས་ཀྱི་ཆེད་དུ་ཀུན་རྫོབ་ཙམ་དུ་ཡོད་པར་བསྟན་པ་ཡིན་ཅིང་། ངེས་པའི་དོན་དེ་ཁོ་ན་ཉིད་དུ་ནི་དེ་དག་སྐད་ཅིག་མ་ཉིད་དུའང་གྲུབ་པ་མིན་ཏེ། རྣམ་པར་དཔྱད་ན་ཆ་ཤས་མེད་པའི་ཕྱིར་རོ།། འཇིག་རྟེན་པས་སྐད་ཅིག་མར་མ་རྟོགས་པའི་ཕྱིར། ཀུན་རྫོབ་ཇི་ལྟར་སྣང་བ་ལྟར་འཇོག་པ་ཡིན་པ་ཉིད་དུའང་འགལ་ལོ་ཞེ་ན། འཇིག་རྟེན་པས་མ་རྟོགས་ཀྱང་གང་ཟག་གི་བདག་མེད་ཙམ་མཐོང་བའི་རྣལ་འབྱོར་པས་སྐད་ཅིག་མར་རྟོགས་ནས་ཀུན་རྫོབ་འདུས་བྱས་སུ་སྣང་བ་རྣམས་ཐ་སྙད་ཀྱི་ཡུལ་དུ་བྱེད་པའི་ཕྱིར་ཉེས་པ་དེ་མེད་དེ། འདུས་བྱས་རྣམས་རྟག་འཛིན་ཅན་གྱི་འཇིག་རྟེན་པའི་དབང་པོས་སྐད་ཅིག་མར་མ་མཐོང་ཞིང་། རྟོགས་པ་མིན་པ་ལ་བལྟོས་ནས་སྐད་ཅིག་མར་མཐོང་བས་དེ་ཁོ་ན་ཉིད་མཐོང་བར་ཡང་འཇོག་པའི་ཕྱིར་རོ།། གལ་ཏེ་དེས་གཞན་དུ་འགལ་ཞིང་གནོད་ན། རྣལ་འབྱོར་པས་བུད་མེད་ཀྱི་ལུས་མི་གཙང་བར་ངེས་པར་རྟོགས་ཤིང་བསྒོམ་པ་ལ། འཇིག་རྟེན་པ་རྣམས་ཀྱིས་གཙང་བར་འཛིན་པས་གནོད་པར་འགྱུར་རོ།། གལ་ཏེ་ཆོས་ཐམས་ཅད་སྒྱུ་མ་ལྟར་ཡིན་ན་སངས་རྒྱས་ཀྱང་བརྫུན་པས་དེ་མཆོད་པ་ལས་བསོད་ནམས་འབྱུང་བར་མི་འགྱུར་རོ་ཞེ་ན། འདི་ལྟར་སྒྱུུ་མ་དང་འདྲ་བའི་རྒྱལ་བ་རྣམས་བསྙེན་བཀུར་བྱས་པ་ལས་བསོད་ནམས་ཀྱི་ཚོགས་སྒྱུ་མ་དང་འདྲ་བ་ནི་འཕེལ་ཏེ། ཇི་ལྟར་ན་དངོས་པོར་སྨྲ་བ་རྣམས་ཀྱིས་རྒྱལ་བ་དངོས་པོར་ཡོད་པ་ལ་མཆོད་པས་བསོད་ནམས་ཀྱང་དངོས་པོར་འབྱུང་བར་འདོད་པ་ཇི་ལྟ་བ་བཞིན་ནོ།། གལ་ཏེ་སེམས་ཅན་རྣམས་ཀྱང་སྒྱུ་མ་དང་འདྲ་ན་དེ་ཤི་ནས་འགྲོ་བ་གཞན་དུ་ཇི་ལྟར་སྐྱེ་སྟེ་སྒྱུ་མའི་སྐྱེས་བུ་ཞིག་པ་བཞིན་མེད་དོ་ཞེ་ན། ཇི་སྲིད་རྫས་སྔགས་ལས་སོགས་པའི་རྐྱེན་རྣམས་ཚོགས་པར་གྱུར་པ་དེ་སྲིད་ཉིད་དུ་སྒྱུ་མའང་རྣམ་པར་སྣང་བ་འབྱུང་བ་བཞིན་རྟེན་འབྲེལ་བཅུ་གཉིས་འཁོར་བའི་རྐྱེན་རྣམས་ཚོགས་པ་དེ་སྲིད་དུ་སེམས་ཅན་རྣམས་ཀྱང་བརྒྱུད་མར་སྐྱེ་བ་ལེན་པར་འགྱུར་ཡིན་ནོ།། གཞན་ཡང་སེམས་ཅན་འཁོར་བ་ན་རྒྱུན་རིང་བའི་རྒྱུ་མཚན་ཙམ་གྱིས་ཇི་ལྟར་ན་སེམས་ཅན་བདེན་པར་ཡོད་པ་ཡིན་ཏེ། ཤེས་པ་སྐད་ཅིག་ཆ་མེད་པ་རྒྱུན་ཡང་མ་གྲུབ་པའི་ཕྱིར་རོ།། འོ་ན་སེམས་ཅན་ཀྱང་སྒྱུ་མ་ཉིད་ཡིན་ན་དེ་ལ་ཕན་གནོད་བྱས་པ་ལས་དགེ་སྡིག་འབྱུང་མི་འབྱུང་ཇི་ལྟར་ཡིན་ཅེ་ན། སྒྱུ་མའི་སྐྱེས་བུ་ལ་ཕན་བཏགས་པའམ་བསད་པ་སོགས་བྱས་ཀྱང་དེ་དག་ལ་བདེ་སྡུག་མྱོང་བའི་སེམས་མེད་པའི་ཕྱིར་ན་དགེ་དང་སྡིག་པར་འགྱུར་བ་མེད་དོ།། སྒྱུ་མའི་རང་བཞིན་ལྟ་བུའི་སེམས་དང་ལྡན་པ་རྣམས་ལ་ཕན་གནོད་ཀྱི་དབང་གིས་བསོད་ནམས་དང་ནི་སྡིག་པ་འབྱུང་སྟེ་བདེ་སྡུག་མྱོང་བའི་སེམས་ཡོད་པའི་ཕྱིར་རོ།། སེམས་ཡོད་མེད་ཀྱི་ཁྱད་པར་འབྱུང་བ་ནི་སྡགས་དང་རྫས་སོགས་རྣམས་ལ་སེམས་ཡོད་དུ་བྱ་བའི་ནུས་པ་མེད་པའི་ཕྱིར། སྒྱུ་མའི་སྐྱེས་བུའི་སེམས་ནི་འབྱུང་བ་མེད་ཅིང་། སྔགས་དང་རྫས་ལ་སོགས་པས་ཚོགས་པའི་རྐྱེན་ལས་བྱུང་བ་ཡི་སྒྱུ་མ་དེ་ཡང་སྣ་ཚོགས་པར་སྣང་བ་ཉིད་ཡིན་ལ། སྐྱེད་བྱེད་རྐྱེན་གཅིག་རྐྱང་གིས་ནི་སེམས་ཡོད་མེད་ཀུན་སྐྱེད་པར་ནུས་པ་དེ་ནི་ཡུལ་དུས་གནས་སྐབས་གང་ན་ཡང་ནི་ཡོད་པ་མ་ཡིན་ནོ།། གལ་ཏེ་ཆོས་ཐམས་ཅད་དོན་དམ་པར་རང་བཞིན་སྟོང་པ་ཉིད་ཀྱི་དབྱིངས་སུས་མྱ་ངན་ལས་འདས་པ་ཡིན་ཅིང་། འཁོར་བ་ཀུན་རྫོབ་ཏུ་འཁོར་བའི་ཐ་སྙད་བྱེད་པ་དེ་ལྟར་ན། སངས་རྒྱས་ནས་ཀྱང་ནི་སྐྱེ་རྒ་ན་འཆི་ལ་སོགས་དང་ལྡན་པའི་འཁོར་བར་འགྱུར་བས་ན། དེ་ཐོབ་པའི་ཕྱིར་དུ་དཀའ་བ་ཆེན་པོས་བྱང་ཆུབ་ཀྱི་སྤྱོད་པ་སྤྱད་པས་ཅི་ཞིག་བྱ་ཞེ་ན། སྒྱུ་མར་སྣང་བའི་རྐྱེན་རྫས་དང་སྔགས་ལ་སོགས་པ་རྣམས་རྒྱུན་ནི་མ་ཆད་ཅིང་མ་ཉམས་ན་སྒྱུ་མའི་སྤྲུལ་པའང་ལྡོག་པར་མི་འགྱུར་གྱི། དེ་བཞིན་དུ་མ་རིག་པ་སོགས་འཁོར་བར་སྐྱེ་བའི་རྐྱེན་རྣམས་རྒྱུན་ནི་ཆད་པ་ན་ཀུན་རྫོབ་ཏུ་ཡང་འཁོར་བའི་ཐ་སྙད་མི་འབྱུང་ངོ་།། གསུམ་པ་ནི། དབུ་མ་པ་ནི་གང་གི་ཚེ་ཆོས་ཐམས་ཅད་ཀྱི་གནས་ལུགས་རང་བཞིན་མེད་པའི་སྟོང་པ་ཉིད་དུ་ཁས་བླངས་པས་འཁྲུལ་པ་སྟེ་སེམས་དེའང་ཡོད་པ་མིན་ན། སྒྱུ་མ་ལྟ་བུར་འདོད་པའི་སྣང་བ་དེ་བློ་གང་གིས་དམིགས་པར་འགྱུར་ཏེ། ཤེས་བྱེད་ཀྱི་ཤེས་པ་མ་གྲུབ་པའི་ཕྱིར་རོ་ཞེ་ན། གང་གི་ཚེ་སེམས་ཙམ་པ་ཁྱོད་སེམས་ལས་གཞན་དུ་སྣང་སྲིད་སྒྱུ་མ་ལྟ་བུ་ཉིད་བདེན་གྲུབ་ཏུ་མེད་ན་དེའི་ཚེ་ཤེས་པས་ཡུལ་ཅི་ཞིག་ལ་དམིགས་ཏེ། གཟུང་ཆ་ཡུལ་མ་གྲུབ་པའི་ཕྱིར་རོ།། གལ་ཏེ་ཕྱི་རོལ་དོན་དུ་སྣང་བ་མེད་ཀྱང་དེ་ཁོ་ན་ཉིད་དུ་གཞན་ཤེས་པའི་ངོ་བོར་གྲུབ་པ་ཡོད་དེ། གཟུང་བྱའི་ཡུལ་དུ་རྣམ་པར་སྣང་བའི་གཟུགས་ལ་སོགས་པ་དེ་ནི་སེམས་ཉིད་ཡིན་པའི་ཕྱིར་སྐྱོན་མེད་དོ་ཞེ་ན། གང་གི་ཚེ་སེམས་ཉིད་སྒྱུ་མ་ལྟ་བུ་ཡུལ་གཟུང་ཆ་དང་ངོ་བོ་གཅིག་ཡིན་ན། དེའི་ཚེ་གཟུང་བའི་ཡུལ་གང་ཞིག་བློ་གང་གིས་མཐོང་སྟེ། ཡུལ་ཤེས་གཉིས་གཅིག་ཏུ་ཡིན་པ་ལས་མཐོང་བ་གང་ཡང་མེད་པས་ཁྱབ་བོ།། འཇིག་རྟེན་ཀུན་གྱི་ནི་སྐྱབས་གནས་སུ་གྱུར་པའི་མགོན་པོས་ཀྱང་། སེམས་དེ་ཉིད་ཀྱིས་སེམས་དེ་ཉིད་མི་མཐོང་ཞེས་སུ་གཙུག་ན་རིན་ཆེན་གྱིས་ཞུས་པའི་མདོ་ལས་གསུངས་ཏེ། རལ་གྲིའི་སོ་ནི་རང་ལ་རང་གིས་ཇི་ལྟར་མི་གཅོད་པ་དེ་བཞིན་དུ་ཡིད་དམ་ཤེས་པ་རང་གིས་རང་མི་མཐོང་བའི་ཕྱིར་རོ།། ཇི་ལྟར་ན་མར་མེ་རང་གི་དངོས་པོ་གཅིག་གིས་རང་ཉིད་ཡང་དག་པར་གསལ་བར་བྱེད་པ་བཞིན་དུ་སེམས་རང་གིས་རང་རིག་པའི་བདག་ཉིད་དུ་སྐྱེས་པས་གཞན་ལ་མི་བལྟོས་སོ་ཞེ་ན། མར་མེ་ནི་རང་གིས་རང་ཉིད་གསལ་བར་བྱ་དགོས་པ་མིན་ཏེ། གང་གི་ཕྱིར་སྙམ་ན། མར་མེ་རང་གི་མཚན་ཉིད་ལ་མུན་གྱིས་ནམ་ཡང་བསྒྲིབས་པ་མེད་པའི་ཕྱིར་རོ།། དེ་ལ་ཤེས་བཞིན་དུ་རྒྱུ་རྐྱེན་གཞན་ལ་བལྟོས་ནས་སྔོན་པོར་འགྱུར་བའང་ཡོད་ཅིང་། བཻ་ཌཱུརྱ་ལ་སོགས་སྔོ་བ་ཉིད་ནི་རྐྱེན་གཞན་ལ་བལྟོས་པ་ཡོད་པ་མ་ཡིན་ལ། དེ་བཞིན་བུམ་པ་སོགས་འབའ་ཞིག་གསལ་བྱེད་གཞན་ལ་ནི་བལྟོས་པ་དང་། མར་མེ་སོགས་གསལ་བྱེད་གཞན་ལ་བལྟོས་པ་མེད་པ་རང་གི་ངོ་བོ་གསལ་བའི་བདག་ཉིད་དུ་ཡང་མཐོང་བའི་ཕྱིར་ཞེ་ན། བཻ་ཌཱུརྱའི་སྔོན་པོ་ཡང་སྔོན་པོར་འགྱུར་བ་གཞན་རྒྱུ་ལ་བལྟོས་པའི་ཕྱིར། སྔར་སྔོ་བ་ཉིད་མིན་ལ་ཕྱིས་རྐྱེན་གྱིས་སྔོན་པོར་གྱུར་པ་སྟེ། དེས་ན་དེ་བདག་གིས་བདག་ཉིད་ལ་བྱས་པ་མེད་དོ།། དཔེ་དོན་ཀྱང་མི་མཚུངས་ཏེ། དཔེ་མར་མེ་རང་གིས་རང་གསལ་བར་བྱེད་དོ་ཞེས་དེར་འཛིན་གྱི་ཤེས་པས་ཤེས་ཏེ་རྗོད་པར་བྱེད་པ་ཡིན་ན། ཤེས་པ་བློ་དེ་ནི་ཆོས་ཅན། རང་གིས་རང་གསལ་ཞིང་མཐོང་བ་ཡིན་ནོ་ཞེས་རྣམ་པར་དཔྱོད་པ་པོ་གང་གིས་ཤེས་ནས་དེ་སྐད་དུ་རྗོད་པར་བྱེད་དེ། ཤེས་བྱེད་ཀྱི་བློ་ཐ་དད་པ་མ་གྲུབ་པའི་ཕྱིར་རོ།། དུས་གསུམ་གང་གི་ཚེ་རང་རིག་གཞན་རིག་འགས་ཀྱང་མཐོང་བ་མིན་ཅིང་ཤེས་པ་མེད་ན། ཁྱད་ཆོས་གསལ་བའམ་མི་གསལ་བ་ཞེས་གང་བརྗོད་ཀྱང་མོ་གཤམ་གྱི་བུ་མོའི་འགྱིང་བག་ཆེ་ཆུང་སྨྲ་བ་བཞིན་དུ་དེ་ནི་བརྗོད་ཀྱང་དོན་དུ་གནས་པ་མེད་དོ།། འོ་ན་གལ་ཏེ་རང་རིག་རང་གིས་མཐོང་བ་ཡོང་བ་མིན་ན་ཕྱིས་རྣམ་ཤེས་དྲན་པར་ཅི་ལྟར་འགྱུར་ཏེ་མི་འགྱུར་བས། དྲན་པའི་རྟགས་ཀྱིས་རང་རིག་ཡོད་པར་འགྲུབ་བོ་ཞེ་ན། སྔར་རང་གིས་རང་མ་མྱོང་ཡང་གཞན་གཟུང་བྱའི་ཡུལ་ཉམས་སུ་མྱོང་བ་དང་། ཡུལ་ཅན་ཤེས་པ་ཕན་ཚུན་འབྲེལ་བ་ལས་ཕྱིས་ཀྱང་དྲན་ཡུལ་དང་འབྲེལ་བའི་རྣམ་ཤེས་དྲན་པར་འགྱུར་བ་ནི། ལྡོང་རོས་སམ་བ་བླས་བྱུགས་པའི་དུག་ཅན་གྱི་བྱི་བའི་མཆེ་བས་རྨུགས་པའི་དུག་སྔར་ཞུགས་པ་གསལ་བར་མྱོང་བ་མེད་ཀྱང་ཕྱིས་འབྲུག་སྒྲ་གྲགས་པའི་ཚེ་དུག་ལྡང་པ་ན་བྱི་བས་རེག་པ་དྲན་པ་ལས། དུག་གིས་གོས་པ་དྲན་པར་འགྱུར་བ་བཞིན་དུ་སྔར་མ་མྱོང་ཡང་ཕྱིས་དྲན་པ་ནི་ཡུལ་དང་ཡུལ་ཅན་འབྲེལ་བའི་རྟེན་འབྱུང་དབང་གིས་བསྐྱེད་པ་ཡིན་ནོ།། ཏིང་ངེ་འཛིན་བསྒོམས་པ་ལ་སོགས་པའི་རྐྱེན་གཞན་དག་དང་ལྡན་པ་ལས་གཞན་སེམས་མངོན་པར་ཤེས་ནས་སྣང་ཤེས་ཚོགས་པའི་སེམས་ཀྱི་འཕྲོ་འདུ་མཐོང་བའི་ཕྱིར། ཤེས་པ་རང་ཉིད་རང་གིས་གསལ་བར་རིག་གོ་ཞེ་ན། འོ་ན་རིག་སྔགས་གྲུབ་པའི་མིག་སྨན་གྱི་སྦྱོར་བའི་རྐྱེན་གཞན་དང་ལྡན་པ་ལས་ས་འོག་གི་གཏེར་བུམ་མཐོང་བའི་ཕྱིར། མིག་སྨན་ཉིད་ཀྱང་མཐོང་དགོས་པར་འགྱུར་པ་ལས། དེ་ལྟར་མིན་པའི་ཕྱིར་རོ།། གལ་ཏེ་རང་རིག་མེད་ན་གཞན་རིག་ཀྱང་མེད་པའི་ཕྱིར་འཇིག་རྟེན་པའི་ཐ་སྙད་ཐམས་ཅད་མེད་པར་འགྱུར་རོ་ཞེ་ན། ཇི་ལྟར་མངོན་སུམ་གྱིས་མཐོང་བ་དང་ལུང་ལས་ཐོས་པ་དང་རྗེས་སུ་དཔགས་ནས་ཤེས་པ་དག་སྐབས་འདིར་ནི་དགག་པར་བྱ་བ་མིན་ཏེ། ཀུན་རྫོབ་ཐ་སྙད་ལ་བརྟེན་ནས་ཁས་ལེན་པའི་ཕྱིར་རོ།། འོན་ཀྱང་གཞུང་འདིར་ནི་ཉོན་མོངས་པ་དང་སྡུག་བསྔལ་ཐམས་ཅད་ཀྱི་རྒྱུར་གྱུར་པ་རྣམ་ཤེས་དོན་དམ་བདེན་པར་ཞེན་པའི་རྟོག་པ་བཟློག་བྱ་ཡིན་ལ། ངེས་པའི་དོན་དུ་རང་རིག་ཙམ་དུའང་དམིགས་པ་ཉེ་བར་ཞི་བ་ཉིད་ཀྱི་ཕྱིར་རོ།། སེམས་ལས་གཟུང་ཆ་སྒྱུ་མ་ལྟ་བུར་སྣང་བ་དེ་གཞན་ཕྱི་རོལ་གྱི་གཟུང་ཡུལ་ཀྱང་གཞན་མིན་ཅིང་། གཞན་མིན་པར་ཤེས་པའི་ངོ་བོ་ཡང་མི་བརྟགས་པས་སྐྱོན་གང་ཡང་མེད་དོ་ཞེ་ན། སྒྱུ་མར་སྣང་བ་དེ་སེམས་མ་ཡིན་པའི་དངོས་པོ་ཡིན་ན་ནི་ཅི་ལྟར་དེ་ནང་སེམས་ལས་གཞན་ཕྱི་རོལ་གྱི་གཟུང་ཆ་མིན་ཏེ་གཞན་ཡིན་པར་འགྱུར་རོ།། དེ་ལྟར་ན་ཁྱོད་ཀྱི་ཡུལ་གྱི་དངོས་པོ་བདེན་མེད་དུ་འདོད་པ་དང་འགལ་ལོ།། འོན་ཏེ་སྒྱུ་མ་ལས་སེམས་གཞན་མིན་ནོ་ཞེ་ན། དཔྱད་པས་སེམས་ཀྱང་དངོས་པོར་མེད་པར་ཐལ་ཏེ། གཟུང་ཆ་ལས་གཞན་པའི་སེམས་མ་དམིགས་པའི་ཕྱིར་རོ།། དེ་ལྟར་ན་ལྟ་བྱེད་ཀྱི་ཤེས་པ་ལ་སོགས་པ་གང་ཡང་མེད་པར་ཐལ་ལོ་ཞེ་ན། ཇི་ལྟར་ན་སེམས་ཙམ་པ་ཁྱོད་ཀྱི་ལུགས་ལའང་སྒྱུ་མའི་རྟ་གླང་སོགས་བདེན་པའི་དངོས་པོར་གྲུབ་པ་མིན་ཡང་ཤེས་པས་བལྟ་བྱར་འགལ་བ་མེད་པ་འདོད་པ་དེ་བཞིན་ལྟ་བྱེད་ཀྱི་ཡིད་ཀྱང་མི་བདེན་ཡང་ཀུན་རྫོབ་ཏུ་ཡོད་ལ། གལ་ཏེ་རྣམ་ཤེས་དོན་དམ་དུ་བདེན་པ་མེད་ན་སེམས་ཆགས་སོགས་ཅན་ལ་ཀུན་ནས་ཉོན་མོངས་དང་། དེ་ལས་གྲོལ་ཏེ་རྣམ་བྱང་དུ་བརྗོད་ན་སེམས་མེད་པས་འཁོར་འདས་ཀྱི་རྣམ་གཞག་མི་འཐད་ཅིང་། འཁོར་བ་འདི་ནི་གཉིས་མེད་ཀྱི་ཤེས་པ་དངོས་པོའི་རྟེན་ཅན་ཡིན་གྱི། གཉིས་སྣང་གི་འཁོར་བ་དེ་ནི་རྟེན་དངོས་པོ་ལས་གཞན་དུ་ཡིན་ན་ནམ་མཁའ་དང་འདྲ་བར་འགྱུར་རོ་ཞེ་ན། གཟུང་ཡུལ་དངོས་པོ་མེད་པ་འཛིན་སེམས་བདེན་པའི་དངོས་པོ་ལ་བརྟེན་པས་ན། གཉིས་སྣང་གི་བྱ་བ་བྱེད་པའི་དངོས་པོ་ཡོད་པ་དང་ལྡན་པར་ཅི་ལྟར་འགྱུར་ཏེ་རི་བོང་གི་རྭ་བཞིན་ནོ།། དེ་ལྟར་ན་སེམས་ཙམ་པ་ཁྱོད་ཀྱི་ལུགས་ལ་སེམས་དེ་ནི་འཁོར་བའི་གྲོགས་འཆིང་བྱེད་མེད་པར་གཅིག་པུ་ཉིད་དུ་ཐལ་བར་འགྱུར་བ་ཡིན་ཏེ། རྣམ་ཤེས་ལས་གཞན་པའི་འཁོར་བའི་ཆོས་མེད་པའི་ཕྱིར་དང་། གང་གི་ཚེ་སེམས་ནི་གཟུང་འཛིན་དང་བྲལ་བ་ཡིན་ན། དེའི་ཚེ་སེམས་ཅན་ཐམས་ཅད་ཀྱང་དེ་བཞིན་གཤེགས་པ་ཉིད་དུ་འགྱུར་ཞིང་། དེ་ལྟར་ན་ཡང་འཁོར་འདས་ཀྱི་གཞི་རྟེན་སེམས་ཙམ་དུ་བདེན་པར་བརྟགས་པ་ལ་ཡོན་ཏན་ཅི་ཞིག་ཡོད་དེ། འཁོར་བ་མ་གྲུབ་པའི་ཕྱིར་རོ།། གཉིས་པ་ལམ་སྟོང་ཉིད་ཀྱི་རྩོད་པ་སྤོང་བ་ལའང་གཉིས། མདོར་བསྟན་པ་དང་། རྒྱས་པར་བཤད་པའོ།། དང་པོ་ནི། ཆོས་ཐམས་ཅད་སྒྱུ་མ་ལྟ་བུར་ཤེས་པ་ན་ཡང་ཇི་ལྟར་ཆགས་སོགས་ཉོན་མོངས་ལྡོག་པར་འགྱུར་ཏེ་མི་འགྱུར་ལ། གང་གི་ཚེ་སྒྱུ་མས་སྤྲུལ་པའི་བུད་མེད་ལ་སྐྱེ་བོ་གཞན་ཆགས་པར་མ་ཟད། དེ་བྱེད་པ་པོ་ཉིད་ཀྱང་ཆགས་་སྐྱེ་བར་འགྱུར་བས་སོ་ཞེ་ན། སྒྱུ་མའི་བུད་མེད་བྱེད་པ་པོ་ནི་ཤེས་བྱ་ལ་བདེན་འཛིན་དང་བཅས་པས་ཆགས་སོགས་ཉོན་མོངས་པའི་བག་ཆགས་སམ་སྤངས་པ་དེས་ན། བུད་མེད་དེ་མཐོང་བ་ན་སྒྱུ་མ་མཁན་དེ་སྟོང་པ་ཉིད་ཀྱི་བག་ཆགས་ཉམ་ཆུང་བར་གྱུར་པ་ཉིད་ཀྱིས་ཆགས་པ་སྐྱེ་བ་ཡིན་ལ། ཆོས་ཐམས་ཅད་གཞི་མེད་རྩ་བྲལ་སྟོང་པ་ཉིད་དུ་རྟོགས་པའི་བག་ཆགས་གོམས་པར་གྱུར་པས་ནི། ཐོག་མར་དངོས་པོའི་བག་ཆགས་སྤོང་བར་འགྱུར་ཞིང་། མཐར་སྤྲོས་པའི་མཐའ་ཅི་ཡང་གྲུབ་པ་མེད་ཅེས་གོམས་ཤིང་རྟོགས་པས་ནི། སྟོང་པའི་མཐའ་ལ་ཞེན་པ་དེ་ཡང་ཕྱི་ནས་སྤོང་བར་འགྱུར་བ་ཡིན་ནོ།། གཉིས་པ་ནི། རྣམ་པར་དཔྱད་པ་གང་གི་ཚེ་དངོས་པ་གང་ཞིག་མེད་དོ་ཞེས་སྟོང་ཉིད་དུ་གཏན་ལ་ཕབས་ནས་བརྟག་བྱའི་དངོས་པོ་མི་དམིགས་པ་དེའི་ཚེ། དེ་བཀག་པའི་དངོས་མེད་ཀྱང་རི་བོང་གི་རྭ་མེད་ན་དེ་བཅད་པ་མེད་པ་བཞིན་དུ་རྟེན་ནམ་བལྟོས་ས་དང་བྲལ་བ་ཡིན་པའི་ཕྱིར་དམིགས་པ་མེད་པས་བློ་ཡི་མདུན་ནའམ་སྤྱོད་ཡུལ་དུ་དངོས་པོ་དང་དངོས་པོ་མེད་པ་ལ་སོགས་པའི་སྤྲོས་པ་ཅི་ལྟར་གྲུབ་ཅིང་གནས་ཏེ་ཅི་ཡང་མི་གནས་སོ།། དུས་གང་གི་ཚེ་དངོས་པོ་དང་དངོས་མེད་དག་ཀྱང་བློ་ཡི་མདུན་ན་མི་གནས་པ་དེའི་ཚེ། དེ་གཉིས་ལས་གཉིས་དང་གཉིས་མིན་གྱི་རྣམ་པར་གཞན་ཡང་མེད་པས་གོམས་པ་མཐར་ཐུག་པ་ན་དམིགས་པར་བྱ་བའི་ཡུལ་ཅུང་ཟད་ཀྱང་མེད་པར་གྲུབ་ལ། ཡུལ་ཅན་གྱི་བློ་ཡང་ཆོས་ཉིད་མཉམ་པ་ཉིད་ཀྱི་ཀློང་དུ་རབ་ཏུ་ཞི་ནས་སྤངས་རྟོགས་མཐར་ཕྱིན་པའི་རྒྱལ་བ་ཉིད་དུ་འགྱུར་རོ།། གསུམ་པ་འབྲས་བུ་གཞན་དོན་ལ་རྩོད་པ་སྤོང་བ་ནི། ཡིད་བཞིན་གྱི་ནོར་བུ་རིན་པོ་ཆེ་དང་དཔག་བསམ་ལྗོན་པའི་ཤིང་ལ་རྣམ་པར་རྟོག་པ་མེད་ཀྱང་གཞན་གྱིས་ཇི་ལྟར་འདོད་པའི་དགོས་རྒུའི་རེ་བ་མཐའ་དག་ཡོངས་སུ་སྐོང་བར་བྱེད་པ་དེ་བཞིན་དུ་ཆོས་ཀྱི་སྐུ་སྤྲོས་པའི་མཚན་མ་དང་བྲལ་བ་འབད་རྩོལ་མི་དམིགས་པའི་ང་ལས་གདུལ་བྱར་གྱུར་པའི་སྐལ་པ་དང་སངས་རྒྱས་ཉིད་ཀྱི་སྔོན་གྱི་སྨོན་ལམ་གྱི་དབང་གིས་མཁྱེན་བརྩེ་ནུས་གསུམ་རྫོགས་པར་མངའ་བ་རྒྱལ་བའི་སྐུར་སྣང་བས་སེམས་ཅན་གྱི་དོན་རྒྱ་ཆེ་ལ་རྒྱུན་མི་འཆད་པ་རྟག་ཁྱབ་ལྷུན་གྲུབ་ཏུ་མཛད་པ་འབྱུང་ངོ་།། དེ་ལྟར་ཡང་འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་འགྱུར་ལ།། ཡིད་བཞིན་ནོར་བུ་ཇི་བཞིན་རྣམ་མི་རྟོག། འགྲོ་གྲོལ་བར་དུ་འཇིག་རྟེན་འབྱོར་སླད་རྟག། འདི་ནི་སྤྲོས་དང་བྲལ་ལ་སྣང་བ་ཡིན།། ཅེས་གསུངས་པ་ལྟར་རོ།། བྱང་ཆུབ་སེམས་དཔའི་སྨོན་ལམ་རྣམས་སངས་རྒྱས་པའི་ཚེ་འགགས་པས་གཞན་དོན་བྱེད་པར་མི་རིགས་སོ་ཞེ་ན། སྐྱོན་མེད་དེ། དཔེར་ན་སྔོན་བྲམ་ཟེ་ཤང་ཀུ་བྱ་བས་ནམ་མཁའ་ལྡིང་གི་ནི་གཟུངས་སྔགས་ཀྱི་མཆོད་སྡོང་འགྲོ་ཕན་གྱི་དོན་དུ་བསྒྲུབས་ནས་འདས་པར་གྱུར་པ་ལས། བྲམ་ཟེ་ད་ེའདས་ནས་ཡུན་རིང་པོ་ལོན་ན་ཡང་མཆོད་སྡོང་དེས་སྦྲུལ་གྱིས་ཟིན་པའི་དུག་དང་ཀླུ་གདོན་ལ་སོགས་པ་ཞི་བར་བྱེད་པ་བཞིན་དུ། སློབ་ལམ་གྱི་སྐབས་སུ་བྱང་ཆུབ་ཐོབ་འགྱུར་གྱི་སྤྱོད་པ་དང་རྗེས་སུ་མཐུན་པར་སྤྱད་ཅིང་སྨོན་ལམ་བཏབ་པས་གཞན་དོན་དུ་རྒྱལ་བའི་མཆོད་སྡོང་ཆེན་པོ་བསྒྲུབས་པ་ཡང་བྱང་ཆུབ་སེམས་དཔའ་དེ་སྤྲོས་ཀུན་ཉེར་ཞིའི་མྱ་ངན་ལས་འདས་པ་ཐོབ་ནས་ཡུན་རིང་པོར་ལོན་ཀྱང་སེམས་ཅན་གྱི་དོན་རྣམས་ཐམས་ཅད་མཛད་པ་ཡིན་ནོ།། སེམས་མེད་པ་སྤྲོས་ལས་འདས་པ་དེ་ལ་མཆོད་ཅིང་བསྙེན་བཀུར་བྱས་པས་ཇི་ལྟར་བསོད་ནམས་ཀྱི་འབྲས་བུ་དང་ལྡན་པར་འགྱུར་ཏེ་མི་འགྱུར་རོ་ཞེ་ན། སངས་རྒྱས་ལ་མཆོད་པ་ཕུལ་བའི་བསོད་ནམས་ཀྱི་འབྲས་བུ་ཡོད་དེ། གང་གི་ཕྱིར་ཀུན་རྫོབ་གཟུགས་སྐུར་བཞུགས་པའམ། དོན་དམ་ཆོས་སྐུར་མྱ་ངན་ལས་འདས་པ་དེ་ལ་མཆོད་པ་ཕུལ་བའི་བསོད་ནམས་ཀྱི་འབྲས་བུ་མཚུངས་པ་ཉིད་དུ་ལུང་ལས་བཤད་པའི་ཕྱིར་རོ།། ཀུན་རྫོབ་གཟུགས་སྐུའམ་ནི་དེ་ཁོ་ན་ཉིད་དུ་ཆོས་ཀྱི་སྐུའང་རུང་སྟེ་དེ་དག་ལ་མཆོད་པའི་འབྲས་བུ་འཐོབ་པ་ནི་ལུང་རྣམ་དག་ལས་གསུངས་པ་ཡིན་ལ། དཔེར་ན་དངོས་སྨྲ་རྣམས་ན་རེ། བདེན་པའི་དངོས་པོར་ཡོད་པའི་སངས་རྒྱས་མངོན་སུམ་དུ་བཞུགས་པ་ལ་ཇི་ལྟར་མཆོད་པའི་འབྲས་བུར་བཅས་པའང་ལུང་ལ་བརྟེན་ནས་འཇོག་པ་བཞིན་ནོ།། གསུམ་པ་ཐེག་ཆེནམཆོག་ཏུ་སྒྲུབ་པ་ལའང་གཉིས། ལུང་ཐེག་ཆེན་བཀའ་སྒྲུབ་པ། ལམ་སྟོང་ཉིད་གཉེན་པོར་སྒྲུབ་པའོ།། དང་པོ་ནི། ཉན་ཐོས་པ་དག་འདི་སྐད་དུ། བདེན་པ་བཞི་པོའི་གནས་ལུགས་མཐོང་བས་འཁོར་བ་ལས་གྲོལ་བར་འགྱུར་གྱི། སྟོང་པ་ཉིད་དུ་རྟོགས་ཤིང་མཐོང་བས་ཅི་ཞིག་བྱ་ཞེ་ན། ཆོས་ཐམས་ཅད་སྟོང་ཉིད་དུ་མཐོང་བ་ལ་དགོས་པ་ཡོད་དེ། གང་གི་ཕྱིར་མཉམ་མེད་སྟོན་པ་མཆོག་གི་ལུང་ཐེག་པ་ཆེན་པོའི་ཚུལ་ལས་སྟོང་ཉིད་མཐོང་སྒོམ་གྱི་ལམ་འདི་ནི་ཐམས་ཅད་མཁྱེན་པའི་གོ་འཕང་མཆོག་གང་ཡིན་པ་དེ་ཐོབ་བྱེད་ཡིན་གྱི། དེ་མེད་པར་དེ་འདྲའི་བྱང་ཆུབ་མེད་པར་གསུངས་སོ།། གལ་ཏེ་ཐེག་པ་ཆེན་པོ་སངས་རྒྱས་ཀྱི་བཀའ་ཡིན་པར་མ་གྲུབ་ལ་ཀླུ་སྒྲུབ་སོགས་ཀྱིས་རང་བཟོར་བྱས་པའོ་ཞེ་ན། ཉན་ཐོས་སྡེ་པ་ཁྱོད་ཀྱི་ལུང་སྡེ་བཞི་སོགས་ནི་བཀའ་ཡིན་པ་ཇི་ལྟར་གྲུབ་ཅེས་འདྲིའོ།། དེ་ལ་གང་གི་ཕྱིར་ན་ཐེག་ཆེན་པ་དང་ངེད་ཉན་ཐོས་པ་གཉིས་ཀ་ལ་ལུང་སྡེ་བཞི་ལ་སོགས་པ་འདི་དག་བཀའ་ཡིན་པར་གྲུབ་སྟེ། གཉི་གས་ཁས་བླངས་པ་མཚུངས་པའི་ཕྱིར་དང་། ཐེག་ཆེན་ལུང་ཚད་མར་ངེད་ཀྱིས་ཁས་མ་བླངས་པའི་ཕྱིར་རོ་ཞེ་ན། འོ་ན་དང་པོ་ཉན་ཐོས་ཀྱི་ལུང་ལ་གཞན་གྱིས་ཁས་མ་བླངས་ཤིང་མ་ཞུགས་པའི་སྐབས་སུ་ཁྱོད་ཀྱི་ལུགས་ལུང་སྡེ་བཞི་ལ་སོགས་པ་འདི་དག་ཀྱང་བཀའ་ཡིན་པར་མ་གྲུབ་པར་འགྲུར་ཏེ། གཉིས་ཀ་ལ་གྲུབ་པའི་སྒྲུབ་བྱེད་དུ་མི་རུང་བའི་ཕྱིར་རོ།། འདི་ལྟར་རྐྱེན་ནམ་རྒྱུ་མཚན་གང་གིས་ནི་དེར་ཡིད་ཆེས་པར་བྱེད་པ་ནི་རྫོགས་པའི་སངས་རྒྱས་ནས་བརྒྱུད་པ་བར་མ་ཆད་དུ་འོང་བར་ཐོས་པ་ལས་སོ་ཞེ་ན། རྒྱུ་མཚན་དེ་ནི་ཐེག་པ་ཆེན་པོ་ལ་ཡང་སངས་རྒྱས་ནས་རྒྱལ་སྲས་བྱང་ཆུབ་སེམས་དཔའ་འཇམ་པའི་དབྱངས་སོགས་བར་མ་ཆད་དུ་ོད་པ་མཚུངས་པར་གྲུབ་བོ།། གྲུབ་མཐའ་སྨྲ་བ་གཞན་གང་ཡང་རུང་བ་གཉིས་འདོད་པ་མཐུན་པས་ལུང་རྣམ་དག་ཏུ་བདེན་པ་ཡིན་ན་ནི་རིག་བྱེད་སོགས་མུ་སྟེགས་པའི་གཞུང་ལུགས་རྣམས་ཀྱང་ལུང་རྣམ་དག་ཏུ་བདེན་པར་འགྱུར་ཏེ། དེ་ལྟར་ན་ཧ་ཅང་ཐལ་བའི་སྐྱོན་ཡོད་དོ།། ཡང་ཐེག་པ་ཆེན་པོ་བཀའ་མ་ཡིན་ནོ་ཞེས་རྩོད་པ་དང་བཅས་པའི་ཕྱིར་དོར་བྱ་ཡིན་ནོ་ཞེ་ན། ཁྱེད་ཀྱི་ལུང་དེ་ལ་ཡང་མུ་སྟེགས་པ་རྣམས་ཀྱིས་རྩོད་པའི་ཕྱིར་དང་། ཉན་ཐོས་རྩ་བའི་སྡེ་པ་བཞི་དང་། དེ་ལས་བཅོ་བརྒྱད་དུ་གྱེས་པའི་ལུང་གཞན་ལ་ཡང་རང་དང་གཞན་གྱི་སྡེ་་དག་ཕན་ཚུན་རྩོད་པ་དང་བཅས་པ་ཡིན་པའི་ཕྱིར་དོར་བྱར་འགྱུར་རོ།། གཞན་ཡང་ཐེག་པ་ཆེན་པོ་ལུང་ཚད་མ་རྣམ་དག་ཏུ་གྲུབ་པ་ལ་མི་མོས་པ་ནི་འཐད་པ་མ་ཡིན་ལ། སངས་རྒྱས་ཀྱི་བསྟན་པའི་རྩ་བ་དགེ་སློང་ཉིད་ཡིན་ན། དགེ་སློང་ཉིད་ཀྱང་དཀའ་བར་གནས་ཏེ། རྒྱུ་མཚན་ཅིའི་ཕྱིར་ཞེ་ན། སྡེ་པ་སོ་སོའི་འདུལ་བའི་ལས་ཆོག་མི་གཅིག་ལ་རྩོད་གཞིར་གྱུར་པས་ན། རྒྱུད་ལ་སྡོམ་པ་སྐྱེད་བྱེད་ཀྱི་ཆོ་ག་རྣམ་དག་མེད་པའི་ཕྱིར་རོ།། སེམས་ནི་དངོས་པོར་བདེན་པར་ཞེན་ཅིང་དམིགས་པ་དང་བཅས་པ་རྣམས་ཀྱིས་ཕུང་པོ་ལྷག་མེད་དུ་མྱ་ངན་ལས་འདས་པ་ཐོབ་པའང་ཤིན་ཏུ་དཀའ་བར་གནས་ཏེ། ཟབ་མོ་སྟོང་པ་ཉིད་མ་རྟོགས་པའི་ཕྱིར་རོ།། བདེན་པ་མཐོང་ནས་ཉོན་མོངས་པ་སྤངས་པས་སྡུག་བསྔལ་ཀུན་ལས་གྲོལ་བའི་དགྲ་བཅོམ་མྱང་འདས་འཐོབ་བོ་ཞེ་ན། འོ་ན་ཉོན་མོངས་བཅོམ་པ་དགྲ་བཅོམ་ཐོབ་པ་དེའི་དེ་མ་ཐག་ཏུ་སྔུག་བསྔལ་མཐའ་དག་ལས་གྲོལ་བ་དེར་ཐལ་བར་འགྱུར་རོ།། འདོད་མི་ནུས་ཏེ། དགྲ་བཅོམ་དེ་དག་ལ་ཉོན་མོངས་སྤངས་ནས་མེད་ཀྱང་དེ་དག་ལ་སྔོན་གྱི་མི་དགེ་བའི་ལས་ཀྱི་ནསུ་པ་སྨིན་པས་སྡུག་བསྔལ་མྱོང་བར་མཐོང་བ་ཡིན་ཏེ། མོའུ་འགལ་གྱི་བུ་རྐང་ལག་བཅོམ་པ་དང་། སོར་ཕྲེང་ཅན་མེས་བསྲེགས་པ་དང་། འཆར་ཀ་རྐེ་བཅད་པའི་འོ་བརྒྱལ་ལྟ་བུའོ།། རེ་ཞིག་ཉོན་མོངས་སྤངས་མ་ཐག་ཏུ་སྡུག་བསྔལ་ལས་མ་གྲོལ་ཀྱང་སྐུ་ཚེ་བཏང་ནས་གྲོལ་ཞིང་། སླར་སྲིད་པ་ཉེ་བར་ལེན་པའི་རྒྱུ་ཕུང་པོ་ལ་སྲེད་པ་ནི་མེད་ཅིང་ངེས་པ་ཉིད་ཡིན་ཅེ་ན། ཐེག་དམན་འཕགས་པ་ཆོས་ཅན། དེ་དག་གི་ཐུགས་རྒྱུད་ལ་སྲེད་པ་ཡོད་པ་འདི་ཉོན་མོངས་ཅན་མིན་ཡང་། ཀུན་ཏུ་རྨོངས་པ་ལྷན་ཅིག་སྐྱེས་པའི་མ་རིག་པ་ཡོད་པ་བཞིན་དུ་ཅི་སྟེ་མེད་དེ། སེམས་དངོས་པོར་འཛིན་པ་དང་བཅས་པས་བདེ་སྡུག་གི་ཚོར་བ་མྱོང་བའི་རྐྱེན་གྱིས་བླང་དོར་གྱི་སྲེད་པ་འབྱུང་བ་ཡིན་ལ། དངོས་འཛིན་དང་བཅས་པའི་ཚོར་བ་ནི་འཕགས་པ་དེ་དག་ལ་ཡང་ཡོད་པའི་ཕྱིར་རོ།། དམིགས་པ་རྣམས་ལ་བདེན་ཞེན་དང་ནི་བཅས་པའི་སེམས་འགའ་ཞིག་སྟེ་ཐེག་དམན་གྱི་འཕགས་པ་ལ་ནི་གནས་པར་འགྱུར་ལ། སྟོང་ཉིད་རྟོགས་པ་དང་ནི་བྲལ་བའི་སེམས་ཞི་གནས་ལ་བརྟེན་ནས་ཚོགས་དྲུག་མངོན་གྱུར་བ་རེ་ཞིག་འགགས་ཀྱང་ས་བོན་མ་སྤངས་པ་ཡིན་པའི་ཕྱིར་སླར་ཡང་སྐྱེ་ཞིང་ལྡོག་པར་འགྱུར་ཏེ་འདུ་ཤེས་མེད་པའི་སྙོམས་འཇུག་ལ་ཞུགས་པ་སླར་འདུ་ཤེས་སྐྱེ་བར་འགྱུར་བ་བཞིན་ནོ།། རྒྱུ་མཚན་དེས་ན་ལམ་གྱི་སྙིང་པོ་ཟབ་མོ་སྟོང་པ་ཉིད་བསྒོམ་པར་བྱའོ།། ངག་གང་མདོ་སྡེ་ལ་འཇུག་དེ། གལ་ཏེ་སངས་རྒྱས་གསུངས་འདོད་ན། ཐེག་ཆེན་ཕལ་ཆེར་ཁྱེད་ཅག་གི། མདོ་དང་མཚུངས་འདོད་མིན་ནམ་ཅི།། གལ་ཏེ་མ་གཏོགས་གཅིག་གིས་ནི།། ཐམས་ཅད་སྐྱོན་དང་བཅས་འགྱུར་ན།། ་མདོ་མཚུངས་གཅིག་གིས་ཐམས་ཅད་ནི།། རྒྱལ་བས་གསུངས་པ་ཅིས་མ་ཡིན།། ངག་གང་འོད་སྲུང་ཆེན་པོ་ལ།། སོགས་པས་གཏིང་དཔོགས་མ་གྱུར་པ།། དེ་ནི་ཁྱོད་ཀྱིས་མ་རྟོགས་པས།། གཟུང་བྱ་མིན་པར་སུ་ཞིག་བྱེད།། ཅེས་པའི་ཤློ་ཀ་གསུམ་སློབ་དཔོན་གྱི་གསུང་མིན་པར་བི་བྷཱུ་ཏི་ལ་སོགས་པས་བཞེད་དོ།། གཉིས་པ་ནི། ཆོས་ཐམས་ཅད་རང་བཞིན་སྟོང་པ་ཉིད་དུ་མ་རྟོགས་པའི་རྨོངས་པ་སྡུག་བསྔལ་སྣ་ཚོགས་ལ་སྤྱོད་པ་ཅན་གྱི་སེམས་ཅན་མཐའ་དག་ལ་ཕན་པའི་དོན་དུ་ཤེས་རབ་ཟབ་མོས་འཁོར་བ་ལ་ཆགས་པའི་མཐའ་དང་སྙིང་རྗེ་ཆེན་པོས་སྲིད་པའི་སྡུག་བསྔལ་ལ་འཇིགས་པ་ཞི་བའི་མཐའ་ལས་གྲོལ་བར་གྱུར་པ་དང་ཐབས་ཅིག་ཡང་དག་པའི་མྱ་ངན་ལས་འདས་ནས་འཁོར་བ་མ་སྟོངས་ཀྱི་བར་དུ་སྐུ་གཉིས་ལྷུན་གྱིས་གྲུབ་པ་ལ་བརྟེན་པའི་ཕྲིན་ལས་རྒྱུན་མི་འཆད་པར་གནས་པ་འགྲུབ་པར་འགྱུར་བ་འདི་ནི་སྟོང་ཉིད་སྙིང་རྗེ་ཟུང་འཇུག་བསྒོམས་པའི་འབྲས་བུ་ཡིན་ནོ།། དེ་ལྟར་ན་སྟོང་པ་ཉིད་ཀྱི་ཕྱོགས་ལ་སུན་འབྱིན་པ་ནི་ནམ་ཡང་འཐད་མ་ཡིན་པ་དེས་ན་ཐེ་ཚོམ་མི་ཟ་བར་ཡིད་ཆེས་དང་ལྡན་པའི་སྒོ་ནས་སྟོང་པ་ཉིད་སྐྱེ་འགགས་གནས་གསུམ་དང་བྲལ་བ་དམིགས་པ་ཉེ་བར་ཞི་བའི་ངང་དུ་ནི་བསྒོམ་པར་བྱའོ།། དེའང་ཉོན་མོངས་དང་ཤེས་བྱའི་སྒྲིབ་པ་ཡི་རང་བཞིན་མུན་པ་ལྟ་བུ་ཐར་པ་དང་ཐམས་ཅད་མཁྱེན་པའི་གོ་འཕང་སྒྲིབ་པར་བྱེད་པ་དེའི་གཉེན་པོ་སྟོང་པ་ཉིད་ཡིན་པའི་ཕྱིར། མྱུར་དུ་ཐམས་ཅད་མཁྱེན་པ་ཐོབ་པར་འདོད་པས་དེ་ནི་ཇི་ལྟར་བསྒོམ་པར་མི་བྱེད་དེ་ཅིས་ཀྱང་ནན་ཏན་བྱའོ།། དངོས་པོར་གྱུར་པ་གང་ཞིག་འཁོར་བའི་སྡུག་བསྔལ་སྐྱེད་པར་བྱེད་པ་དེ་ལ་སྐྲག་པ་སྐྱེ་བ་འོས་པར་འགྱུར་ན། སྟོང་པ་ཉིད་ཟབ་མོ་ལས་ཉོན་གྱི་སྡུག་བསྔལ་མཐའ་དག་ཞི་བར་བྱེད་པའི་ཡོན་ཏན་དང་ལྡན་པ་དེ་ལ་འཇིགས་པ་ཇི་ལྟར་སྐྱེ་སྟེ། དངོས་ཞེན་གྱི་ཉམ་ང་སེལ་བྱེད་ཡིན་པའི་ཕྱིར་རོ།། དེ་ལྟར་མ་ཟད་གལ་ཏེ་གང་ཟག་དང་ཆོས་ཀྱི་བདག་འགའ་ཞིག་ཡོད་ན་ནི་འཇིགས་པའི་གནས་ཅི་ཡང་རུང་བ་ལས་འཇིགས་པ་སྐྱེ་བར་འགྱུར་སྲིད་ན། སྟོང་ཉིད་རྟོགས་པའི་དོན་དམ་དུ་བདག་ཉིད་འགའ་ཡང་གྲུབ་པ་ཡོད་པ་མིན་པས། དེ་ལ་འཇིགས་པར་འགྱུར་བ་པོ་སུ་ཞིག་ཡིན་ཏེ་སུ་ཡང་མ་དམིགས་པའི་ཕྱིར་རོ།། གཉིས་པ་སྒོམ་པས་ཉམས་སུ་བླངས་པ་ལའང་གཉིས། གང་ཟག་གི་བདག་མེད་བསྒོམ་ཚུལ། ཆོས་ཀྱི་བདག་མེད་བསྒོམ་ཚུལ་ལོ།། དང་པོ་ལའང་གཉིས། ལྷན་སྐྱེས་ཀྱི་བདག་སྟོང་པར་བསྒོམ་ཚུལ། ཀུན་བརྟགས་ཀྱི་བདག་སྟོང་པར་བསྒོམ་ཚུལ་ལོ།། དང་པོ་ནི། བདག་ཏུ་འཛིན་པའི་ལུས་ལ་རྣམ་པར་ཕྱེ་ན་སོ་དང་སྐྲ་དང་སེན་མོ་རྣམས་ནི་བདག་མ་ཡིན་ཅིང་། བདག་ནི་རུས་པ་དང་ཁྲག་གི་ངོ་བོར་ཡོད་པ་མ་ཡིན་ཅིང་། སྣབས་ཀྱང་མིན་ལ་བད་ཀན་གྱི་ལྗན་ལྗིན་རྣམས་མ་ཡིན་ཏེ། ཆུ་སེར་དང་ནི་རྣག་ཀྱང་མིན་ལ་བདག་ནི་ཞག་དང་རྡུལ་མིན་ཏེ། གློ་མཆིན་དག་ཀྱང་བདག་མ་ཡིན་ནོ།། ནང་ཁྲོལ་གཞན་མང་པོ་ཡང་བདག་མིན་ཏེ། བདག་ནི་ཕྱི་ས་དང་གཅིན་ཡང་མ་ཡིན་ཅིང་། ཤ་དང་པགས་པ་བདག་མིན་ཏེ། དྲོད་དང་རླུང་ལ་སོགས་པ་ཡང་བདག་མ་ཡིན་ལ། ཁོང་པ་སྟོང་པ་དང་། དབང་པོའི་བུ་ག་རྣམས་ཀྱང་བདག་མིན་ཏེ། རྣམ་པ་ཀུན་ཏུ་མིག་གི་རྣམ་ཤེས་སོགས་དྲུག་ཀྱང་བདག་མ་ཡིན་ནོ།། གཉིས་པ་ལའང་གསུམ། བདག་ཤེས་པར་འདོད་པ་དགག་པ། བདག་བེམ་པོར་འདོད་པ་དགག་པ། བདག་མེད་ཀྱི་དོན་ལ་རྩོད་པ་སྤོང་བའོ།། དང་པོ་ནི། གལ་ཏེ་གྲངས་ཅན་པས་སྒྲ་སོགས་ལོངས་སྤྱོད་པ་པོ་ཡི་ཤེས་པ་བདག་རྟག་པ་ཐམས་ཅད་ལ་ཁྱབ་པའི་སེམས་ཀྱི་རང་བཞིན་དུ་ཡོད་པའི་ཕྱིར་རོ་ཞེ་ན། ད་ེཉིད་ཆོས་ཅན། སྒྲ་སོགས་ཡོད་པ་དང་མེད་པའི་དུས་ཐམས་ཅད་ཀྱི་ཚེ་ན་སྒྲ་སོགས་འཛིན་པའི་ཤེས་པ་ཡོད་པར་ཐལ་བར་འགྱུར་ཏེ་སྒྲར་འཛིན་གྱི་ཤེས་པ་རྟག་པའི་ཕྱིར་རོ།། འདོད་ན། ཤེས་པར་བྱ་བའི་ཡུལ་སྒྲ་མེད་པའི་དུས། སྒྲར་འཛིན་གྱི་ཅི་ཞིག་རིག་སྟེ། ཅི་ཡང་རིག་པར་མི་སྲིད་ན། ཚུལ་གང་གིས་སྒྲར་འཛིན་གྱི་ཤེས་པ་རྒྱུན་དུ་རྟག་གོ་ཞེས་བརྗོད་པར་བྱེད་དེ་མི་རིགས་སོ།། གལ་ཏེ་ཡུལ་སྒྲ་མེད་ན་དེ་ཤེས་པ་མེད་ཀྱང་སྒྲ་ཤེས་རྟག་པ་ཡིན་ནོ་ཞེ་ན། ཤིང་ལ་སོགས་པ་ཡང་ཤེས་པ་རྟག་པ་ཅན་དུ་ཡིན་པར་ཧ་ཅང་ཐལ་བར་འགྱུར་རོ།། གཟུང་ཡུལ་ལ་བལྟོས་ནས་འཛིན་ཤེས་འཇོག་པ་དེས་ན་ཤེས་བྱ་ཉེ་བར་གནས་པ་མེད་པར་ཤེས་པ་མེད་ཅེས་ངེས་པས་ཁྱབ་བོ།། སྒྲ་འཛིན་དེ་ཉིད་ཀྱིས་ནི་སྒྲ་མེད་པའི་དུས་ན་གཟུགས་སོགས་ཤེས་པའི་རང་བཞིན་དུ་ཡོད་པའི་ཕྱིར། དེ་གཉིས་གཅིག་ཡིན་ནོ་ཞེ་ན། གཟུགས་ཤེས་པ་དེའི་ཚེ་སྒྲ་ཐོས་པའང་ཅི་སྟེ་མིན་ཏེ། གཟུགས་མཐོང་བས་སྒྲ་ཐོས་པར་ཐལ་པར་ཡང་འགྱུར་རོ།། གལ་ཏེ་དེའི་ཚེ་སྒྲ་རུང་ཡུལ་དུ་མི་ཉེ་བའི་ཕྱིར་ཐོས་པ་མིན་ནོ་ཞེ་ན། སྒྲ་མེད་པ་དེས་ན་དེ་ཡི་ཤེས་པའང་གཏན་ནས་མེད་པས་ཁྱབ་སྟེ། ཡུལ་མེད་ན་ཡུལ་ཅན་མི་སྲིད་པའི་ཕྱིར་རོ།། སྒྲ་འཛིན་གྱི་རང་བཞིན་གང་ཡིན་པ་དེ་ཡིས་གཟུགས་སོགས་འཛིན་པར་ཅི་ལྟར་འགྱུར་ཏེ། རྟག་པ་གཅིག་པུ་ལས་དུ་མར་འབྱུང་བ་འགལ་བའི་ཕྱིར་རོ།། སྐྱེས་བུ་གཅིག་ནི་ཕ་ལ་བལྟོས་ནས་བུ་དང་བུ་ལ་བལྟོས་ནས་ཕ་ཉིད་དུ་འཇོག་པ་བཞིན་ནོ་ཞེ་ན། དཔེ་ཕ་བུ་ཆོས་ཅན། དེ་ནི་བརྟགས་ནས་བཞག་པ་ཙམ་ཡིན་པས་དཔེ་མ་གྲུབ་པས་མཚོན་དོན་ཀྱང་འགྲུབ་པ་མ་ཡིན་ཏེ། ཕ་བུ་དངོས་གཉིས་གཅིག་ཏུ་འགལ་བའི་ཕྱིར་དང་། ཚུལ་གཞན་མང་པོའི་མཚུངས་ཆོས་སུ་མི་འགྲུབ་པའི་ཕྱིར་དང་། ཡང་དག་པར་བདེན་པ་ཉིད་མ་ཡིན་པའི་ཕྱིར་རོ།། འདི་ལྟར་ཁྱོད་ཀྱི་ལུགས་ལ་སྙིང་སྟོབས་དང་རྡུལ་དང་ནི་མུན་པའི་ཡོན་ཏན་གསུམ་ཆ་མཉམ་པས་གཙོ་བོ་དང་། ཆ་མི་མཉམ་པ་ལས་འགྲོ་བར་འདོད་པ་ན་ཡང་དེ་རྣམས་གནས་སྐབས་རྣམ་འགྱུར་ལ་ལྟོས་འཇོག་ཙམ་ཡིན་གྱི། དོན་དུ་རང་བཞིན་གཅིག་པར་འདོད་པའི་ཕྱིར་ན། བུའང་མིན་ལ་ཕ་ཡང་མིན་པ་བཞིན་ནོ།། དེས་ན་གཟུགས་འཛིན་དེ་ནི་སྒྲ་འཛིན་དང་ལྡན་པའི་རང་བཞིན་དུ་ནི་ཡོད་པ་མ་ཡིན་ཏེ། ཡོད་ན་སྣང་དུ་རུང་བ་ལས་སྒྲ་ནམ་ཡང་མཐོང་བ་མ་ཡིན་པས་གསལ་ལོ།། གར་མཁན་གཅིག་ཉིད་རྒྱན་སོགས་ཀྱིས་འདྲ་མིན་མང་དུ་སྟོན་པ་ལྟ་བུར་ཤེས་པ་གཅིག་པུ་དེ་ཚུལ་གཞན་གྱིས་གཟུགས་སོགས་དེ་ཉིད་མཐོང་ངོ་ཞེ་ན། དེ་ལྟར་ན་ཤེས་པ་དེ་རྟག་པ་མིན་ཏེ། ཚུལ་དུ་མར་སྟོན་པའི་ཕྱིར་རོ།། གལ་ཏེ་གནས་སྐབས་ཚུལ་གཞན་སྟོན་ཀྱང་སྔར་གྱི་ཤེས་པ་དེ་ཉིད་ཡིན་ཕྱིར་རྟག་པ་འཐད་དོ་ཞེ་ན། གཅིག་པུ་རྟག་པ་ཚུལ་མང་པོ་དང་ལྡན་པ་ཉིད་ཀྱི་ཤེས་པ་དེ་ནི་སྔོན་མེད་པ་གཅིག་ཁྱོད་ཀྱིས་རྙེད་པ་སྟེ། དཔྱད་ན་ཤིན་ཏུ་འགལ་བའི་ཕྱིར་རོ།། གལ་ཏེ་ཡུལ་གྱི་དབང་གིས་ཚུལ་གཞན་ཐ་དད་དུ་སྣང་ཡང་ཤེས་པའི་ངོ་བོ་ཐ་དད་དུ་བདེན་པ་མིན་པས་གཅིག་ཡིན་པ་ལ་འགལ་བ་མེད་དོ་ཞེ་ན། འོ་ན་མང་པོ་དེ་ཡི་རང་བཞིན་གཅིག་ཡིན་པའི་སྒྲུབ་བྱེད་གང་ཡིན་པ་དེ་སྨྲོས་ཤིག། དྲིས་པའི་ལན་དུ། སྔ་ཕྱི་ཐམས་ཅད་ཤེས་པ་ཙམ་ཉིད་དུ་མཚུངས་པའི་ཕྱིར་རང་བཞིན་གཅིག་ཏུ་འཇོག་ཅེ་ན། དེ་ལྟར་ན་ཐ་དད་པའི་སྐྱེས་བུ་ཀུན་གྱི་ཤེས་པའང་གཅིག་ཏུ་ཐལ་བར་འགྱུར་ཏེ། ཤེས་པ་ཙམ་ཉིད་དུ་མཚུངས་པའི་ཕྱིར་རོ།། དེར་མ་ཟད་སེམས་པ་ཅན་གྱི་བདག་དང་གཙོ་བོ་སེམས་མེད་པ་དེ་དག་ཀྱང་གཅིག་ཏུ་འགྱུར་ཏེ། གང་གི་ཕྱིར་ན་ཤེས་བྱར་ཡོད་ཙམ་ཉིད་དུ་མཚུངས་པའི་ཕྱིར་རོ།། གང་གི་ཚེ་སྒྲ་འཛིན་སོགས་ཤེས་པའི་བྱེ་བྲག་ཐ་དད་པ་རྣམས་ཕྱིན་ཅི་ལོག་མི་བདེན་པ་ཡིན་པ་དེའི་ཚེ་ཤེས་པ་ཙམ་དུ་འདྲ་བའི་རྟེན་སྤྱི་གཅིག་ཏུ་བདེན་པ་དེ་གང་ཡིན་ཏེ་གང་ཡང་མ་གྲུབ་པས་ཁྱབ་བོ།། གཉིས་པ་ནི། རིགས་པ་ཅན་པས་རྟག་པ་གཅིག་པུ་སྐྱེས་བུའི་རྒྱུད་དུ་གཏོགས་པའི་བེམས་པོ་དང་སེམས་ཐ་དད་དུ་ལྡན་པས་ཡུལ་ལ་ལོངས་སྤྱོད་པའི་བདག་ནི་བདེན་པར་ཡོད་དོ་ཞེ་ན། སེམས་མེད་པའི་དངོས་པོ་ཡང་ཡུལ་ལ་ལོངས་སྤྱོད་པའི་བདག་མིན་ཏེ། སེམས་ཤེས་རིག་མེད་པ་ཉིད་ཀྱི་ཕྱིར། དཔེར་ན་བུམ་པ་་སོགས་པའི་བེམས་པོ་བཞིན་ནོ།། འོན་ཏེ་སེམས་ཀྱི་ངོ་བོར་མེད་ཀྱང་སེམས་དང་ལྡན་པའི་རྫས་གཞན་ཡོད་པའི་ཕྱིར་ཡུལ་ལ་ལོངས་སྤྱོད་པ་པོ་ཡིན་ནོ་ཞེ་ན། བདག་དེ་སེམས་རྫས་གཞན་དང་ལྡན་པས་ཡུལ་ཤེས་པར་འགྱུར་ན་མི་ཤེས་པ་བེམས་དངོས་རྟག་པའི་བདག་དེ་འཇིག་པར་ཐལ་བར་འགྱུར་རོ།། ཅི་སྟེ་བདག་ལ་སེམས་དང་ལྡན་པས་ཤེས་རིག་གི་ངོ་བོར་འགྱུར་བ་མེད་ན་ནི་སེམས་རྫས་གཞན་དང་ལྡན་པས་བེམས་པོའི་བདག་དེ་ལ་ཡལ་མཐོང་ནུས་པའི་ཁྱད་པར་ཅི་ཞིག་བྱས་ཏེ་ཅི་ཡང་མ་བྱས་པས་ཁྱབ་བོ། དེ་ལྟར་ཤེས་པ་མེད་ཅིང་རྟག་ན་བྱ་བྱེད་དང་བྲལ་བར་སོང་བས་ནམ་མཁའ་བདག་ཏུ་བྱས་པར་འགྱུར་ཏེ་ཧ་ཅང་ཐལ་བའི་ཕྱིར་རོ།། གསུམ་པ་ལའང་གསུམ། བདག་མེད་ན་ལས་འབྲས་མི་འཐད་པའི་རྩོད་སྤོང་། བདག་མེད་ན་སྙིང་རྗེ་མི་འཐད་པའི་རྩོད་སྤོང་། བརྟགས་པའི་བདག་མི་འགོགས་པར་བསྟན་པའོ།། དང་པོ་ནི། གལ་ཏེ་བདག་ནི་རྟག་པར་ཡོད་པ་མིན་ན། དགེ་མི་དགེའི་ལས་དང་འབྲས་བུ་བདེ་སྡུག་འབྲེལ་བར་རིགས་པ་མིན་ཏེ། ལས་བྱས་ནས་ནི་བྱེད་པ་པོ་ཞིག་ཅིང་མི་རྟག་པས་འབྲས་བུའི་དུས་ན་མེད་པའི་ཕྱིར། བྱེད་པོ་སུ་ཡི་ལས་སུ་སྨིན་ཅིང་འབྲེལ་བར་འགྱུར་ཏེ་མི་འགྱུར་རོ་ཞེ་ན། བྱ་བ་བྱེད་པོ་དང་འབྲས་བུ་མྱོང་བ་དག་སྔ་ཕྱི་གཞི་ཐ་དད་དུ་ཁྱོད་དང་ངེད་གཉིས་ཀས་འདོད་པའི་ཕྱིར་དང་། བདག་བེམས་པོར་འདོད་པའི་ལུགས་དེར་ཡང་བདག་རྟག་པས་ལས་བྱེད་པ་དང་རྣམ་སྨིན་མྱོང་བར་ཡང་། འུ་བུ་ཅག་གཉིས་ཀ་ལ་གྲུབ་པས། སྐབས་འདིར་ལས་རྒྱུ་འབྲས་འབྲེལ་བ་མ་གྲུབ་པར་ཐལ་ཅེས་ངེད་ཁོ་ན་ལ་བརྩད་པ་ནི་དོན་མེད་པས་ཡིན་ནམ་སྟེ་དོན་མེད་པ་ཡིན་ནོ།། བརྩད་པ་དོན་མེད་མིན་ཏེ། བདག་རྟག་པ་གཅིག་པུ་ཡོད་མེད་ལས། ལས་ཀྱི་རྣམ་སྨིན་མྱོང་བ་ཡོད་མེད་འཇོག་དགོས་པའི་ཕྱིར་རོ་ཞེ་ན། རྒྱུ་ལས་བྱེད་པ་དང་ལྡན་པའི་བདག་དེ་ཉིད་ཀྱིས་འབྲས་བུ་རྣམ་སྨིན་མྱོང་བ་དང་བཅས་པ་ཞེས་བྱ་བ་གཞི་མཐུན་པར་མཐོང་བ་འདི་ནི་ཕྱིན་ཅི་ལོག་ཡིན་གྱི། དོན་ལ་གནས་པ་སྲིད་པ་མ་ཡིན་ཏེ། དུས་མཉམ་དུ་གྲུབ་པ་མེད་པའི་ཕྱིར་རོ།། འོ་ན་ཁྱོད་རང་གི་ལུང་ལས་ཀྱང་རང་གི་ལས་རང་ལ་སྨིན་པར་བཤད་པ་དང་འགལ་ལོ་ཞེ་ན། དེ་ནི་སྐད་ཅིག་སྔ་ཕྱི་འབྲེལ་བའི་རྒྱུན་གཅིག་ལ་ནི་གང་ཟག་ཏུ་སྒྲོ་བཏགས་པ་ལ་བརྟེན་ནས་སུ་ལས་བྱེད་པ་པོ་དང་། རྣམ་སྨིན་ལ་སྤྱོད་པ་པོ་ཞེས་བྱ་བར་ཐུབ་པའི་དབང་པོས་རང་གིས་བྱས་པའི་ལས་ཀྱི་འབྲས་བུ་རང་ལ་སྨིན་པར་བསྟན་ཏོ།། དེ་ལ་སྐད་ཅིག་སྔ་ཕྱིར་འབྲེལ་བའི་སེམས་རྒྱུད་དེ་ཉིད་བདག་ཡིན་ནོ་ཞེ་ན། དེ་ཡང་བདག་མ་ཡིན་པའི་རྣམ་པར་དཔྱད་པ་ནི། འདས་པའི་སེམས་དང་མ་འོངས་་ཡི་སེམས་བདག་མིན་ཏེ། འདས་པ་འགགས་པའི་ཕྱིར་དང་། མ་འོངས་པ་དེ་ནི་མ་སྐྱེས་པས་མེད་པའི་ཕྱིར་རོ།། འོན་ཏེ་ད་ལྟར་སྐྱེས་ལ་མ་འགགས་པའི་སེམས་དེ་བདག་ཡིན་སྙམ་ན། དེ་ཞིག་པ་ན་ཡང་བདག་མེད་དོ།། དཔེར་ན་ཆུ་ཤིང་གི་སྡོང་པ་དག་ལ་ཆ་ཤས་སུ་ཕྱེ་ན་ཆ་ཆས་ཅན་གྱི་དངོས་པོར་གྲུབ་པ་བདེན་པ་འགའ་ཡང་མེད་པ་དེ་བཞིན་དུ་ཕུང་པོའི་ཚོགས་པ་ལ་རྣམ་པར་དཔྱོད་པ་ཡིས་བཙལ་ན་བདག་ཀྱང་ཡང་དག་མིན་པར་གྲུབ་བོ།། གཉིས་པ་ནི། གལ་ཏེ་བདག་དང་སེམས་ཅན་གྱི་རྣམ་གྲངས་དེ་དག་ཡོད་པ་མིན་ན་ཡུལ་མ་གྲུབ་པས་སུ་ལ་དམིགས་ནས་སྙིང་རྗེ་བསྒོམ་པར་བྱ་ཞེ་ན། དོན་དམ་པའི་གཤིས་སུ་བདག་གཞན་གྱི་མཚན་མ་མེད་ཀྱང་། ཀུན་རྫོབ་ཀྱི་སྣང་བ་མ་འགགས་ཀྱི་བར་དུ་འབྲས་བུ་སངས་རྒྱས་ཐོབ་པའི་དོན་དུ་འཁྲུལ་ངོ་ཙམ་དུ་ཡོད་པར་ཁས་བླངས་པའི་དམིགས་ཡུལ་བྱིས་པ་རྨོངས་པས་བརྟགས་པའི་སེམས་ཅན་སྡུག་བསྔལ་དང་ལྡན་པ་གང་ཡིན་པ་དེའི་ཕྱིར་སྙིང་རྗེ་བསྒོམ་པར་ཤིན་ཏུ་རིགས་པའོ།། གསུམ་པ་ནི། སེམས་ཅན་མེད་ན་སྙིང་རྗེ་བསྒོམ་པ་ལ་སོགས་པའི་འབྲས་བུ་སུ་ཡིས་ཐོབ་པ་ཡིན་ཅེ་ན། དོན་དམ་དུ་མ་གྲུབ་པ་བདེན་ཏེ་འོན་ཀྱང་ཀུན་རྫོབ་ཏུ་འཁྲུལ་པའི་བློ་ངོར་རྨོངས་པས་བརྟགས་པའི་སེམས་ཅན་སྣང་ཙམ་དུ་ཡོད་པ་ལས་སྙིང་རྗེ་སྣང་ཙམ་དུ་བསྒོམས་ཤིང་། འབྲས་བུ་རྣམ་པར་སྨིན་པའང་སྣང་ཙམ་ཉིད་དུ་ཡོད་པར་འདོད་དོ།། རྨོངས་པ་ནི་ཐམས་ཅད་དུ་སྤང་བྱ་ཡིན་ལ། དེས་བརྟགས་པའི་རྫུན་སྣང་ཁས་བླངས་པས་ཅི་བྱ་ཞེ་ན། འཁོར་བའོ་སྡུག་བསྔལ་ཉེ་བ་ཞི་བའི་དོན་དུ་འབྲས་བུའི་རང་བཞིན་སངས་རྒྱས་ཐོབ་པའི་ཕྱིར། རྨོངས་པས་བཏགས་པ་སྒྱུ་མ་ལྟ་བུའི་ཚོགས་བསགས་པ་འདི་རེ་ཞིག་བཟློག་པར་མི་བྱ་སྟེ། ཚོགས་གཉིས་ཟུང་དུ་འཇུག་པའི་ལ་བསྒྲུབས་ནས་སྐུ་གཉིས་མངོན་དུ་བྱེད་པའི་ཕྱིར་རོ།། དེ་ལྟར་ན་བདག་ཏུ་རྨོངས་པའང་བཟློག་བྱ་མ་ཡིན་ནོ་ཞེ་ན། བདག་ཐ་སྙད་དུ་བཏགས་ཡོད་ཙམ་ལས་གཞན་སྡུག་བསྔལ་རྒྱུ་ཡི་ཉོན་མོངས་པ་ང་རྒྱལ་ལ་སོགས་པ་ནི་བདག་ཏུ་བདེན་པར་འཛིན་པའི་རྨོངས་པས་འཕེལ་བར་འགྱུར་བའི་ཕྱིར་ན། དེ་ལྟ་བུའི་རྨོངས་པ་ནི་བཟློག་པར་བྱ་སྟེ། བདག་མེད་རྟོགས་པའི་ཤེས་རབ་བསྐྱེད་པར་རིགས་སོ།། བདག་འཛིན་སྤངས་པ་དེ་ལས་ཀྱང་སྡུག་བསྔལ་གྱི་རྒྱུ་ཉོན་མོངས་བཟློག་ནས་པའི་ངེས་པ་མེད་དོ་ཞེ་ན། རྒྱུ་ས་བོན་བཏབ་པ་མེད་ན་འབྲས་བུ་སྨིན་པ་མི་སྲིད་པ་ལྟར་བདག་མེད་བསྒོམ་པ་ནི་བཟློག་པའི་མཆོག་ཡིན་ནོ།། གཉིས་པ་ཆོས་ཀྱི་བདག་མེད་བསྒོམ་ཚུལ་ལ་ཡང་བཞི། ལུས་དྲན་པ་ཉེར་གཞག། ཚོར་བ་དྲན་པ་ཉེར་བཞག། སེམས་དྲན་པ་ཉེར་གཞག། ཆོས་དྲན་པ་ཉེར་གཞག་བསྒོམ་ཚུལ་ལོ།། དང་པོ་ལའང་གསུམ། ལུས་སྤྱིར་བརྟགས་པ། ཡན་ལག་བྱེ་བྲག་ཏུ་བརྟགས་པ། དེས་ན་ལུས་ལ་ཆགས་ཞེན་སྤོང་དགོས་པར་བསྟན་པའོ།། དང་པོ་ནི། འདི་ལྟར་ལུས་ནི་རྐང་པ་དང་བྱིན་པ་ལྟ་བུ་རེ་རེ་བཞིན་དུ་མིན་ཅིང་། བརླ་དང་སྐེད་པའང་ལུས་མ་ཡིན་ལ། ལྟོ་བ་དང་རྒྱབ་ཀྱང་ལུས་མིན་ཏེ། བྲང་དང་དཔུང་པའང་ལུས་མ་ཡིན་ནོ།། རྩིབས་ལོགས་གཡས་གཡོན་དང་ལག་པ་རེ་རེའང་ལུས་མིན་པ་ཉིད་ཡིན་ཏེ། མཆང་ཁུང་དག་དང་ཕྲག་པའང་ལུས་མ་ཡིན་ཅིང་། རྒྱུ་མ་སོགས་ནང་ཁྲོལ་རྣམས་ཀྱང་ལུས་དེ་མིན་ལ། མགོ་བོ་དང་མགྲིན་པའང་ལུས་མིན་ན། འདི་ལ་ལུས་རིལ་པོར་རྫས་གཅིག་ཏུ་གྲུབ་པ་ནི་གང་ཞིག་ཡིན་ཏེ་གང་ཡང་མེད་པ་ཉིད་དོ།། གལ་ཏེ་ཡན་ལག་དང་ཉིང་ལག་ལ་སོགས་པ་རྣམས་སུ་ལུས་འདི་ཐམས་ཅད་ལ་བཙལ་བར་བྱའོ།། ཆ་ཤས་ཕྱོགས་རེ་ཡིས་ནི་གནས་བར་གྱུར་པ་ཅན་དུ་འདོད་ན། མགོ་སོགས་ཆ་ཤས་རྣམས་རང་རང་གི་ཆ་ལ་གནས་པར་འགྱུར་མོད་ཀྱི། ཆ་ཤས་ཅན་གྱི་ལུས་དེ་རང་ཉིད་ནི་གང་ལ་གནས་ཞེས་བརྟགས་ན་དུ་མར་གྱུར་པས་མི་རྙེད་དོ།། གལ་ཏེ་བདག་ཉིད་ཀུན་གྱིས་ལུས་རིལ་པོ་རེ་རེ་བཞིན་ལག་པ་སོགས་སོ་སོ་རྣམས་ལ་གནས་པར་འདོད་ན་ནི། ལག་པ་སོགས་དེ་དག་ཇི་སྙེད་པ་དེ་སྙེད་ཀྱི་ནི་གྲངས་མཉམ་ལུས་སུ་ཡོད་པར་འགྱུར་ཏེ་ཧ་ཅང་ཐལ་ལོ།། ཕྱི་རོལ་དང་ནད་དུ་དཔྱད་ན་ལུས་བདེན་གྲུབ་ཅན་མེད་པའི་ཕྱིར་ན། ཇི་ལྟར་ལག་པ་སོགས་ལ་ལུས་ཡོད་པར་འགྱུར་ཏེ་མེད་པས་ཁྱབ་བོ།། ལག་པ་སོགས་ཡན་ལག་སོ་སོ་རྣམས་ལས་གཞན་དུའང་མེད་ན། རིལ་པོའི་ལུས་དེ་ནི་ཇི་ལྟར་ཡོད་པ་ཡིན་ཏེ་མེད་དོ།། ལུས་སུ་གྲུབ་པ་བདེན་པར་མེད་པ་དེས་ན་ལུས་མེད་དེ། ལག་པ་སོགས་ཆ་ཤས་དུ་མ་འདུས་པའི་དོན་ལ་རྨོངས་ཤིང་འཁྲུལ་པ་ཡིས་ནི་ལུས་སུ་འཛིན་པའི་བློ་སྐྱེ་བར་འགྱུར་ཏེ། དཔེར་ན་མིའི་དབྱིབས་སུ་བཟོས་ཤིང་བཀོད་པའི་ཁྱད་པར་གྱིས་ས་རྡོ་ལ་བརྩིགས་པའི་ཐོ་ཡོར་རྐྱང་རིང་པོར་ཡོད་པ་ལ་ནི་མི་རུང་འདུག་སྙམ་པའི་བློ་འབྱུང་བ་བཞིན་ནོ།། ཇི་སྲིད་འཁྲུལ་པ་འབྱུང་བའི་རྐྱེན་རྣམས་ཚོགས་པ་དེ་སྲིད་དུ་ཐོ་ཡོར་ལ་སོགས་པའི་གཞི་དེར་སྐྱེས་བུ་ལྟར་སནང་བ་དེ་བཞིན་དུ་ཇི་སྲིད་ལག་པ་སོགས་ཆ་ཤས་འདུས་པ་ལ་ལུས་འཛིན་གྱི་རྐྱེན་ཚོགས་པ་དེ་ཡོད་པ་དེ་སྲིད་དུ་གཞི་དེར་ལུས་སུ་སྣང་བའི་བློ་སྐྱེ་བར་འགྱུར་རོ།། གཉིས་པ་ནི། ལུས་རིལ་པོ་གཅིག་པུར་བདེན་པར་མ་གྲུབ་པ་དེ་བཞིན་དུ་ལེགས་པར་དཔྱད་ན་སོར་མོའི་ཚོགས་ཡིན་པའི་ཕྱིར་ན་ལག་པའང་རྫས་གཅིག་ཏུ་བདེན་པའི་དངོས་པོ་གང་ཞིག་ཡིན་པར་འགྱུར་ཏེ་མ་གྲུབ་ཅིང་། སོར་མོ་ད་དེ་ཚིགས་ཀྱི་ཚོགས་ཡིན་པའི་ཕྱིར་དང་། ཚིགས་ཀྱང་རང་རང་གི་ཆ་ཤས་སུ་བསལ་ཞིང་ཕྱེ་བས་བདེན་པའི་དངོས་པོར་མི་རྙེད་ཅིང་། ཆ་ཤས་དེ་ཡང་རྡུལ་ཕྲ་རབ་ཀྱི་བར་དུ་ཕྱེ་བས་བཙལ་ནའང་རྙེད་པ་མ་ཡིན་ཏེ། རྡུལ་དེའང་ཕྱོགས་མཚམས་སྟེང་འོག་གི་ཆའི་དབྱེ་བ་ཡིས་ཕྱེ་ན་དུ་མར་འགྱུར་ཞིང་། ཕྱོགས་ཀྱི་དབྱེ་བའམ་ཆ་མང་པོར་ཕྱེ་ན་ཆ་ཤས་དང་བྲལ་བའི་ཕྱིར་ནམ་མཁའ་བཞིན་དུ་ཅིར་ཡང་གྲུབ་པ་མེད་པ་དེས་ན་རྡུལ་ཕྲ་རབ་ལ་ཡང་རང་བཞིན་མེད་དེ་གཅིག་དང་དུ་མ་ལས་འདས་པའི་ཕྱིར་རོ།། གསུམ་པ་ནི། དེ་ལྟར་ཞིབ་མོར་དཔྱད་པས་བདེན་གྲུབ་མེད་ཀྱང་འཁྲུལ་ཤེས་ཀྱི་ངོར་སྣང་བ་རྨི་ལམ་ལྟ་བུ་ཡི་གཟུགས་སམ་ལུས་ལ་དཔྱོད་ལྡན་སུ་ཞིག་ཆགས་པར་བྱེད་དེ་བྱེད་རིགས་པ་མ་ཡིན་ལ། དེ་ཡང་གང་གི་ཚེ་སྔར་བསྟན་པ་དེ་ལྟར་ལུས་བདེན་གྲུབ་ཏུ་མེད་པ་དེའི་ཚེ་ཆགས་སོགས་སྐྱེ་བའི་ཡུལ་སྐྱེས་པ་གང་ཞིག་ཡོད་ཅིང་བུད་མེད་གང་ཞིག་ཡོད་དེ། གང་ཡང་མ་གྲུབ་པས་ཀུན་རྫོབ་ཏུ་འཁྲུལ་པའི་སྣང་བ་རྨི་ལམ་ལྟ་བུར་ཤེས་པར་བྱའོ།། གཉིས་པ་ཚོར་བ་དྲན་པ་ཉེ་བར་བཞག་པ་ལའང་བཞི། ཚོར་བའི་ངོ་བོ་ལ་བརྟགས་པ། ཚོར་བའི་རྒྱུ་ལ་བརྟགས་པ། ཚོར་བའི་འབྲས་བུ་ལ་བརྟགས་པ། ཚོར་བ་པོ་ལ་བརྟགས་པའོ།། དང་པོ་ནི། སྡུག་བསྔལ་གྱི་ཚོར་བ་དེ་ཁོ་ན་ཉིད་དུ་བདེན་པར་ཡོད་ན་དེ་ནམ་ཡང་མ་འདོར་བར་འགྱུར་ཞིང་། ཅི་སྟེ་ན་རབ་ཏུ་དགའ་བདེ་ལྡན་པའི་གནས་སྐབས་ལ་ཡང་མི་གནོད་དེ་གནོད་པར་ཐལ་བ་ལས། དགའ་བདེ་མྱོང་བའི་དུས་སུ་ནི་སྡུག་བསྔལ་མ་དམིགས་པའི་ཕྱིར་དོན་ལ་མ་གྲུབ་བོ།། དེ་བཞིན་དུ་བདེ་བ་ཡང་དེ་ཉིད་དུ་ཡོད་ན་མྱ་ངན་དང་ནད་ཀྱིས་གདུང་བ་ལ་སོགས་པ་རྣམས་ལ་བཟའ་བཏུང་ཞིམ་པོ་དང་རྒྱན་ཕྲེང་གླུ་གར་སོགས་ཀྱིས་ཅི་སྟེ་དགའ་བར་མི་བྱེད་དེ། དགའ་བདེ་མྱོང་བར་ཐལ་བའི་ཕྱིར་རོ།། དཔྱད་ན་བདེ་སྡུག་དེ་གཉིས་རྟོག་པས་བཞག་པར་གྲུབ་བོ།། སྡུག་བསྔལ་དེ་ཁོ་ན་ཉིད་དུ་བདེན་གྲུབ་ཡོད་ཀྱང་དགའ་བདེ་རྒྱས་པ་སྟོབས་དང་ལྡན་པས་སྡུག་བསྔལ་ཟིལ་གྱིས་མནན་པའི་ཕྱིར་གལ་ཏེ་གནས་སྐབས་དེར་ནི་དེ་མྱོང་བ་མ་ཡིན་ནོ་ཞེ་ན། གང་ཞིག་ཉམས་སུ་མྱོང་བའི་བདག་ཉིད་ཅན་མིན་པ་དེ་ནི་སྡུག་བསྔལ་གྱི་ཚོར་བ་ཇི་ལྟར་ཡིན་ཏེ་མ་ཡིན་ལ་མེད་པའི་ཕྱིར་རོ།། སྡུག་བསྔལ་ཕྲ་མོ་ཉིད་དུ་བདེ་བའི་གནས་སྐབས་ན་ཡོད་དེ། འདི་ཡི་རགས་པ་བདེ་བ་སྟོབས་ལྡན་གྱིས་བསལ་བ་མིན་ནམ་སྟེ་ཡིན་ལ། ཕྲ་མོ་དེ་ནི་དགའ་བདེ་ཆེན་པོ་དེ་ལས་གཞན་དུ་དགའ་བ་ཆུང་ངུ་ཙམ་གྱི་ངོ་བོར་ཡོད་དོ་ཞེ་ན། སྡུག་བསྔལ་ཕྲ་མོ་ཆོས་ཅན། དེ་ཉིད་དུ་ཡང་སྡུག་བསྔལ་མིན་པར་ཐལ། དགའ་བདེ་དེའི་རིགས་སུ་གཏོགས་པའི་ཕྱིར་རོ།། གལ་ཏེ་འགལ་རྐྱེན་བདེ་བ་སྐྱེས་པས་ན་ཕྲ་མོ་དེ་སྡུག་བསྔལ་གྱི་ངོ་བོར་སྐྱེས་པ་མིན་ན་ནི། སྡུག་བསྔལ་གྱི་ཚོར་བ་དོན་དམ་དུ་ཡོད་ཅེས་བྱ་བ་དེ་རྟོག་པ་ངན་པས་མངོན་ཞེན་ཙམ་ཉིད་ཡིན་ཅེས་བྱ་བར་གྲུབ་པ་མིན་ནམ་སྟེ། ཐ་སྙད་དུའང་མ་རྙེད་པའི་ཕྱིར་རོ།། ཚོར་བ་རྟོག་པ་ངན་པས་མངོན་ཞེན་ཙམ་ཡིན་པ་དེ་ཉིད་ཀྱི་ཕྱིར་ན་འཁྲུལ་པ་འདི་ཡི་ནི་གཉེན་པོ་རང་བཞིན་མེད་པར་རྣམ་དཔྱོད་ཀྱི་དྲན་པ་འདི་བསྒོམ་པར་བྱ་སྟེ། རྣམ་པར་དཔྱོད་ཅིང་བརྟགས་པའི་ཞིང་ལས་བྱུང་བའི་སྟོང་ཉིད་རྟོགས་པའི་བསམ་གཏན་གྱིས་འབྲས་བུ་ནི་རྣལ་འབྱོར་བའི་ཟས་སུ་བྱ་བས་ལུས་སེམས་ཀྱི་ཡོན་ཏན་བསྐྱེད་པར་བྱའོ།། གཉིས་པ་ནི། གལ་ཏེ་མིག་སོགས་དབང་པོ་རྣམས་དང་གཟུགས་སོགས་དོན་དུ་སྣང་བ་རྣམས་ཕན་ཚུན་བར་དང་བཅས་པ་ཡིན་ན། དེ་དག་བདེ་སྡུག་ཚོར་བའི་ཕྱིར་གང་དུ་འཕྲད་པར་འགྱུར་ཏེ་ཤར་ནུབ་ཀྱི་རི་བཞིན་ནོ།། བར་མེད་ན་ཡང་རྫས་གཅིག་ཉིད་དུ་ཐལ་བར་འགྱུར་བ་དེ་ལ་འཕྲད་བྱ་འཕྲད་བྱེད་གཉིས་མེད་པས་དབང་པོ་གང་ཞིག་ཡུལ་གང་དང་ཕྲད་པར་འགྱུར་ཏེ། གཅིག་པུ་ཡིན་པའི་ཕྱིར་རོ།། རྡུལ་ཕྲན་ཆ་མེད་ནང་ཕན་ཚུན་འཕྲད་དོ་ཞེ་ན། རྡུལ་ཕྲན་གང་ཞིག་རྡུལ་ཕྲན་གཞན་ལ་འཇུག་པ་མེད་དེ། དེ་ནི་འཇུག་པའི་ཁོང་སྟོང་གི་སྐབས་མེད་ཅིང་ཆེ་ཆུང་མཉམ་པ་ཡིན་པའི་ཕྱིར་རོ།། གཅིག་ལ་གཅིག་མ་ཞུགས་པ་དེའི་ཚེ་དེ་ལ་་འདྲེས་པ་མེད་ཅིང་མ་འདྲེས་པ་ལ་ཕྲད་པ་མེད་པས་ཁྱབ་བོ།། རྡུལ་ཕྲན་ཆ་མེད་དུ་འདོད་པ་ལའང་ཕྲད་པ་ཞེས་བྱ་བ་ཇི་ལྟར་འཐད་བར་འགྱུར་ཏེ། ཆ་མེད་ན་གཏན་མེད་ཡིན་པའི་ཕྱིར་རོ།། ཕྲད་པ་དང་ནི་ཆ་མེད་ཀྱང་ཡིན་པར་ནི་ཤིན་ཏུ་འགལ་ཏེ། གལ་ཏེ་མཐོང་ན་འདིའོ་ཞེས་བསྟན་པར་གྱིས་ཤིག། རྣམ་ཤེས་ཆོས་ཅན་དེ་ཉིད་ལུས་སུ་གྲུབ་པ་མེད་པ་ལ་ནི་དབང་དོན་དང་ཕྲད་པའང་འཐད་པ་མ་ཡིན་པ་ཉིད་དེ། ཕྲད་རྒྱུའི་གཟུགས་མེད་པའི་ཕྱིར་རོ།། ཡུལ་དབང་རྣམ་ཤེས་ཐམས་ཅད་ཚོགས་པ་ལ་ཕྲད་པའི་རྣམ་གཞག་བྱའོ་ཞེ་ན། ཚོགས་པ་དེའང་དངོས་པ་མེད་པའི་ཕྱིར་འཕྲད་པ་ཡོད་པ་མིན་ཏེ། རྒྱུད་དང་ཚོགས་ཞེས་བྱ་བ་ནི། ཕྲེང་བ་དམག་ལ་སོགས་བཞིན་བརྫུན།། ཞེས་སོགས་སྔར་ནི་ཇི་ལྟར་རིགས་པས་རྣམ་པར་དཔྱད་ཅིང་བདེན་མེད་དུ་གཏན་ལ་ཕབ་པ་བཞིན་ནོ།། དེ་ལྟར་ཚོར་བའི་རྒྱུ་རེག་པ་ཡོད་པ་མིན་ན་འབྲས་བུ་བདེ་སྡུག་བར་མའི་ཚོར་བ་གང་ལས་འབྱུང་བར་འགྱུར་ཏེ་མི་འགྱུར་རོ།། དེས་ན་བདེ་སྡུག་བླང་དོར་གྱི་ངལ་བ་འདི་ཅི་ཡི་དོན་དུ་ཡིན་ཏེ་དགོས་པ་མེད་དོ།། འོན་ཀྱང་སྡུག་བསྔལ་མི་བཟོད་པས་དེ་སྤང་པའི་དོན་དུའོ་ཞེ་ན། སྡུག་བསྔལ་གྱི་ཚོར་བ་གང་གིས་གང་ཟག་གང་ཞིག་ལ་གནོད་པར་འགྱུར་ཏེ། སྡུག་བསྔལ་གྱི་ཚོར་བ་དང་། སྡུག་བསྔལ་མྱོང་བ་པོ་གང་ཡང་མ་གྲུབ་པའི་ཕྱིར་རོ།། གསུམ་པ་ནི། གང་གི་ཚེ་ཚོར་བ་མྱོང་བ་པོ་བདག་འགའ་ཡང་མེད་ཅིང་། ཚོར་བའང་དོན་ལ་ཡོད་པ་མ་ཡིན་ན་དེའི་ཚེ་བདེན་མེད་སྟོང་པའི་གནས་སྐབས་འདི་ལྟ་བུ་མཐོང་ནས་བདེ་སྡུག་བླང་དོར་གྱི་སྲེད་པ་ཐམས་ཅད་ཅིའི་ཕྱིར་ལྡོག་པར་མི་འགྱུར་ཏེ་འགྱུར་ངེས་པའོ།། བཞི་པ་ནི། སྒོ་ལྔའི་རྣམ་ཤེས་དང་མཚུངས་ལྡན་གྱི་ཚོར་བས་ཡུལ་ལྔ་ཉམས་སུ་མྱོང་བ་ཡོད་དོ་ཞེ་ན། མིག་ཤེས་ཀྱིས་མཐོང་བའམ་ནི་ལུས་ཤེས་ཀྱིས་རེག་པའི་བར་ཡང་རྨི་ལམ་སྒྱུ་མ་དང་འདྲ་བའི་བདག་ཉིད་ཀྱིས་ཀུན་རྫོབ་ཙམ་དུ་ཡོད་པར་འཇོག་གི། དོན་དམ་དུ་མ་ཡིན་པའི་ཕྱིར་དེ་དང་མཚུངས་ལྡན་གྱི་ཚོར་བའང་མ་གྲུབ་བོ།། ཡང་ཚོར་བ་ཡོད་པར་སེམས་ཀྱིས་མཐོང་ངོ་ཞེ་ན། མཐོང་བྱེད་ཀྱི་སེམས་དང་ལྡན་ཅིག་སྐྱེས་པའི་ཚོར་བ་ནི་དུས་མཉམ་པ་ལ་འབྲེལ་བ་མེད་ཅིང་། འབྲེལ་མེད་དག་ནི་གཟུང་འཛིན་དུ་མི་རུང་བའི་ཕྱིར་མཐོང་བྱའི་ཚོར་བ་དེ་སེམས་དེ་ཡིས་མཐོང་བ་མ་ཡིན་ནོ།། ཚོར་བ་སྔར་་་་་སྐྱེས་པ་དང་སེམས་ཕྱི་མར་སྐྱེས་པས་ཀྱང་དེའི་དུས་ན་ཚོར་བ་འགག་ཟིན་པའི་ཕྱིར་སེམས་ཀྱིས་དྲན་པར་འགྱུར་བ་ཙམ་་་་་་་་་་་་་་་་་་གྱི་་་་་་་་་་་་་་་་་རང་བཞིན་ཡོད་དུ་ཆུག་ཀྱང་ཚོང་བ་མྱོང་བ་དངོས་མ་ཡིན་ཅིང་། རང་རིག་བཀག་ཟིན་པ་ལྟར་རང་གིས་བདག་ཉིད་ཉམས་སུ་མྱོང་བ་མིན་ལ། དུས་གསུམ་དུ་བརྟགས་ན་ཤེས་པ་གཞན་དག་གིས་ཀྱང་ཉམས་སུ་མྱོང་བ་མ་ཡིན་པའི་ཕྱིར། ཚོར་བ་པོ་རང་གཞན་འགའ་ཡང་ཡོད་པ་མིན་ཏེ། མེད་པ་དེས་ན་ཚོར་བའང་ད་ེཁོ་ན་ཉིད་དུ་བདེན་པ་མིན་པར་གྲུབ་བོ།  དེ་ལྟར་བདག་མེད་ཅིང་རྟེན་འབྲེལ་སྒྲུ་མ་ལྟ་བུའི་ཚོགས་པ་འདི་ལ་སྡུག་བསྔལ་དུ་སྣང་བ་འདི་ཡིས་ཅི་སྟེ་གནོད་པ་བྱས་ཏེ་ཅིའང་བྱས་པ་མེད་དོ།། གསུམ་པ་སེམས་དྲན་པ་ཉེ་བར་བཞག་པ་ལའང་གཉིས། སེམས་རང་བཞིན་མེད་པར་བརྟགས་པ། སེམས་སྐྱེ་བ་མེད་པར་བརྟགས་པའོ།། དང་པོ་ནི། ཡིད་ཀྱི་རྣམ་པར་ཤེས་པ་ནི་མིག་ལ་སོགས་པའི་དབང་པོ་རྣམས་ལ་མི་གནས་ཤིང་། གཟུགས་སོགས་ཡུལ་ལ་མིན་ཅིང་ཡུལ་དབང་གཉིས་པོ་དེ་དག་བར་ནའང་གནས་པ་མིན་པའི་ཕྱིར་དང་། ལུས་ཀྱི་ནང་ནའང་སེམས་ཡོད་པ་མིན་ལ་ཕྱི་ནའང་མིན་ཅིང་། དེ་དག་ལས་གཞན་དུ་བཙལ་ཡང་ནི་རྙེད་པ་མ་ཡིན་ལ། ཡང་སེམས་གང་ཞིག་ལུས་ཀྱི་ངོ་བོར་ཡང་ཡོང་བ་མིན་ལ། ལུས་ལས་གཞན་དུའང་ཡོད་པ་མིན་ཅིང་འདྲེས་པའང་ཡོད་པ་མིནལ། ལོགས་སུའང་རང་དབང་ཅན་འགར་ཡང་མེད་པས་ན་སེམས་དེ་ནི་དོན་དམ་པར་ཅུང་ཟད་ཀྱང་ཡོད་པ་མིན་པ་དེའི་ཕྱིར་སེམས་ཅན་རྣམས་ནི་རང་བཞིན་གྱིས་འོད་གསལ་སྟོང་པ་ཉིད་ཀྱི་བདག་ཉིད་མྱ་ངན་ལས་འདས་པ་སྟེ། ཡུམ་ལས། སེམས་ནི་སེམས་མཚམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ།། ཞེས་པ་ལྟར་རོ།། གཉིས་པ་ནི། ཡིད་ཤེས་དེ་ལྟར་ཡང་སྒོ་ལྔའི་དབང་ཤེས་ཡུལ་ལྔ་འཛིན་བྱེད་དུ་བདེན་ནོ་ཞེ་ན། ཤེས་བྱ་གཟུགས་སོགས་ལས་སྔ་བར་མིག་ཤེས་སོགས་ཡོད་ན། དེ་ནི་ཅི་ལ་དམིགས་ནས་སྐྱེ་སྟེ། ཡུལ་མེད་པའི་ཕྱིར་རོ།། ཤེས་པ་དང་ཤེས་བྱ་ལྷན་ཅིག་ཡིན་ན་དེ་ནི་ཅི་ལ་དམིགས་ནས་སྐྱེ་སྟེ། རྒྱུ་འབྲས་དུས་མཉམ་དུ་འགལ་བའི་ཕྱིར་རོ།། འོན་ཏེ་ཤེས་བྱའི་ཕྱིས་སུ་ཤེས་པ་ཡོད་ན་དེའི་ཚེ་ཤེས་པ་གང་ལས་སྐྱེ་སྟེ། ཡུལ་འདས་ནས་མེད་པའི་ཕྱིར་རོ།། བཞི་པ་ཆོས་དྲན་པ་ཉེ་བར་བཞག་པ་ལའང་གཉིས། ཆོས་དྲན་པ་ཉེར་གཞག་དངོས་བཤད་པ་དང་། དེ་ལ་རྩོད་པ་སྤོང་ངོ་། དང་པོ་ནི། དེ་ལྟར་ན་ཕྱི་ནང་གི་ཆོས་རྣམས་ཐམས་ཅད་ཀྱི་རང་བཞིན་རྒྱུ་དང་སྔ་ཕྱི་དུས་མཉམ་དུ་སྐྱེ་བ་གང་ཡང་བདེན་པར་གྲུབ་པ་ནམ་ཡང་རྟོགས་པར་འགྱུར་བ་མ་ཡིན་ཏེ། དེས་ན་སྐྱེ་མེད་དོན་དམ་པའི་གནས་ལུགས་ཤེས་པས་སྤྲོས་པ་དང་བྲལ་བའི་ངང་ལ་མཉམ་པར་བཞག་གོ།། གཉིས་པ་ལའང་གསུམ། བདེན་གཉིས་མི་འཐད་པའི་རྩོད་སྤོང་། གཏན་ཚིགས་མེད་པའི་རྩོད་སྤོང་། རྣམ་དཔྱོད་ཐུག་མེད་དུ་འགྱུར་པའི་རྩོད་སྤོང་ངོ་། དང་པོ་ནི། གལ་ཏེ་དེ་ལྟར་ཆོས་ཐམས་ཅད་སྐྱེ་བ་མེད་ན་སྐྱེ་འཇིག་ཅན་གྱི་ཀུན་རྫོབ་མེད་པར་འགྱུར་བས། དབུ་མ་པ་དེའི་ལུགས་ལ་བདེན་གཉིས་ཀྱི་རྣམ་གཞག་ག་ལ་ཡོད་དེ་མེད་པར་འགྱུར་ཞིང་། དེ་ཡང་ཀུན་རྫོབ་གཞན་འཁྲུལ་བློ་ཅན་གྱིས་བཏགས་པ་ཙམ་ལས་འཇོག་པ་ཡིན་ན། སེམས་ཅན་མྱ་ངན་ལས་ག་ལ་འདའ་སྟེ། འགའ་ཞིག་གིས་སྐྱེ་མེད་དུ་རྟོགས་ཀྱང་གཞན་གྱིས་སྐྱེ་འཇིག་ཏུ་བཏགས་པས་དེར་འགྱུར་བའི་ཕྱིར་རོ་ཞེ་ན། འཁྲུལ་སྣང་ཅན་གྱི་ངོར་སྣང་བ་འདི་ནི་གཞན་འཁོར་བའི་སེམས་ཅན་གྱི་རྣམ་རྟོག་གི་ཡུལ་དུ་བློས་བཏགས་སུ་གྲུབ་པ་སྟེ། ཚུལ་དེ་ནི་དབུ་མ་པ་རང་གི་ཀུན་རྫོབ་ཙམ་དུ་སྣང་རུང་རང་བཞིན་མ་གྲུབ་པར་རྟོགས་པ་འདི་མིན་ཏེ། དེ་ནི་དེར་འཛིན་དམ་པོས་འཆིང་བར་འདུག་པའི་ཕྱིར་རོ།། ཡིན་ལུགས་གཏན་ལ་དབབ་པ་སྔོན་དུ་སོང་བ་ལས་ཕྱིས་དེ་རྟེན་ཅིང་འབྲེལ་འབྱུང་དུ་ངེས་ན་སྣང་ཙམ་དུ་དེ་བདེན་གཉིས་སུ་ཡོད་དེ། དེ་ལྟར་མིན་ན་ཀུན་རྫོབ་མེད་པ་ཉིད་ཡིན་ཏེ་ནམ་མཁའི་པདྨོ་བཞིན་ནོ།། གཉིས་པ་ནི། ཆོས་ཐམས་ཅད་སྟོང་ཉིད་ཡིན་ན་ཡུལ་ད་ཡུལ་ཅན་མེད་པའི་ཕྱིར། གཞན་གྱིས་ལོག་རྟོག་སུན་འབྱིན་པར་བྱེད་པའི་གཏན་ཚིགས་ཀྱང་མེད་དོ་ཞེ་ན། དོན་དམ་དུ་བདེན་གྲུབ་མེད་ཀྱང་ཀུན་རྫོབ་ཙམ་དུ་རྟོག་པར་བྱེད་པའི་བློ་དང་བརྟག་པར་བྱ་བའི་ཡུལ་དག་ནི་གཉིས་པོ་ཕན་ཚུན་གཅིག་ལ་གཅིག་བརྟེན་ནས་འཇོག་པ་ཡིན་པས། རེ་ཞིག་འཇིག་རྟེན་ན་ཇི་ལྟར་སྣང་ཞིང་གྲགས་ཙམ་ལ་བརྟེན་ནས་དགག་སྒྲུབ་ཀྱི་རྣམ་པར་དཔྱད་པ་ཐམས་ཅད་བརྗོད་ཅིང་། དེ་ལྟར་ཤེས་པས་གནས་ལུགས་ལ་རྨོངས་པར་མི་འགྱུར་བའི་ཕྱིར་རོ།། གསུམ་པ་ནི། གང་གི་ཚེ་དང་པོར་རྣམ་པར་དཔྱོད་པ་ཡི་རྣམ་དཔྱོད་ཀྱིས་ནི་ཡུལ་ལ་དཔྱོད་པར་བྱེད་ན། དེའི་ཚེ་རྣམ་པར་དཔྱོད་བྱེད་ཀྱི་ཤེས་པ་དེ་ཡང་ནི། རྣམ་དཔྱོད་གཞན་ཞིག་གིས་རྣམ་པར་དཔྱོད་དགོས་པའི་ཕྱིར་ན་ཐུག་པ་མེད་པར་ཐལ་བའི་སྐྱོན་དུ་འགྱུར་རོ་ཞེ་ན། འདིར་ནི་དཔྱད་པར་བྱ་བའི་ཡུལ་ལ་རྣམ་པར་དཔྱད་པ་བྱས་ནས་སྟོང་པ་ཉིད་དུ་གྲུབ་པ་ན། རྣམ་པར་དཔྱོད་བྱེད་ཀྱི་ཤེས་པ་ལ་ནི་རྟེན་ནམ་ཡུལ་ཡོད་པ་མིན་ལ། རྟེན་དམིགས་ཡུལ་བདེན་པར་འཛིན་པ་མེད་པའི་ཕྱིར་ན་ཤེས་པ་ཉིད་ཡོད་མེད་སོགས་སུ་དཔྱོད་པའི་བློ་མི་སྐྱེ་སྟེ། ཐམས་ཅད་སྐྱེ་བ་མེད་པའི་ཆོས་ཉིད་རང་བཞིན་གྱིས་འོད་གསལ་བ་དེ་ཡང་སྤྲོས་དང་བྲལ་བའི་དབྱིངས་སུ་མྱ་ངན་ལས་འདས་པར་བརྗོད་དོ།། གསུམ་པ་གཏན་ཚིགས་ཀྱི་སྒྲོ་འདོགས་གཅོད་པ་ལའང་གཉིས། དངོས་པོར་སྨྲ་བའི་གྲུབ་མཐའ་དགག་པ། སྟོང་པར་སྨྲ་བའི་གྲུབ་མཐའ་བཀོད་པའོ།། དང་པོ་ནི། དངོས་སྨྲ་བ་གང་གི་ལུགས་ལྟར་ན་ཡུལ་ཤེས་འདི་གཉིས་བདེན་པར་འདོད་བ་དེ་ནི་ཤིན་ཏུ་བསྒྲུབ་པར་དཀའ་བར་གནས་སོ།། གལ་ཏེ་ཤེས་པའི་དབང་གི་མཏུ་ལས་ཡུལ་དང་དོན་དུ་སྣང་བ་བདེན་པར་གྲུབ་པ་ཡོད་པར་འདོད་ན། ཤེས་པ་དེ་རང་ཡོད་པ་ཉིད་དུ་འཇོག་པ་ལ་རྟེན་ནམ་སྒྲུབ་བྱེད་ཅི་ཞིག་ཡོད་དེ། རང་རིག་བཀག་ཟིན་པའི་ཕྱིར་རོ།། འོན་ཏེ་ཤེས་བྱ་དག་གི་དབང་ལས་ཤེས་པ་ཚད་མ་ཡོད་པར་གྲུབ་བོ་ཞེ་ན། ཤེས་བྱ་ཡོད་པ་ལ་སྒྲུབ་བྱེད་རྟེན་ཅི་ཞིག་ཡོད་དེ་ཅིའང་མེད་ལ། རྡུལ་ཕྲན་ཆ་མེད་ཡིན་པའི་ཕྱིར་རོ།། ཚུལ་དེ་སྟེ་དེ་དག་ཕན་ཚུན་བལྟོས་དབང་གིས་བདེན་པར་ཡོད་དོ་ཞེ་ན། དེའི་ཚེ་གཅིག་མ་གྲུབ་པར་གཅིག་གི་འགྲུབ་པས་ཡུལ་དང་ཡུལ་ཅན་གཉིས་ཀ་ཡང་ནི་མེད་པར་འགྱུར་ཏེ། བལྟོས་བཅས་ཡིན་པའི་ཕྱིར་རོ།། དཔེར་ན་གལ་ཏེ་བུ་མེད་ན་ནི་ཕ་གྲུབ་པ་མིན་ན་སྐྱེད་བྱེད་མེད་པའི་བུ་ཉིད་གང་ལས་བྱུང་བ་ཡིན་ཏེ་མི་འབྱུང་ལ། བུ་མེད་པར་ནི་ཕ་ཡིན་པའང་སྲིད་པ་མེད་ན་གཉིས་ཀ་མི་འགྲུབ་པ་དེ་བཞིན་དུ་ཤེས་ཡུལ་དེ་གཉིས་ཀྱང་མེད་པ་ཉིད་དོ།། ཡང་མྱུ་གུ་ནི་ས་བོན་ལས་སྐྱེས་ཤིང་ས་བོན་ཡོད་པ་ནི་མྱུ་གུ་སྐྱེས་པ་དེ་ཉིད་ཀྱིས་རྟོགས་པ་བཞིན་དུ་ཤེས་བྱ་་ལས་སྐྱེས་པའི་ཤེས་པ་ཡིས་ཤེས་བྱ་དེ་ཡོད་པར་ནི་ཅིས་མི་རྟོགས་ཏེ་རྟོགས་སོ་ཞེ་ན། མི་མཚུངས་ཏེ། མྱུ་གུ་ནི་དེ་ཉིད་ལས་གཞན་པའི་ཤེས་པ་ཡིས་མཐོང་ནས་ས་བོན་ཡོད་ཅེས་རྟོགས་པར་འགྱུར་ན། རྒྱུ་མཚན་གང་གི་ཕྱིར་ཤེས་བྱ་ཡུལ་དེ་བདེན་པར་རྟོགས་པའི་ཤེས་པ་དོན་ལ་ངེས་པར་ཡོད་པ་ཉིད་གང་ལས་རྟོགས་ཏེ་རྟོགས་བྱེད་མེད་པའི་ཕྱིར་རོ།། གཉིས་པ་ལའང་གསུམ། རྒྱུ་ལ་དཔྱོད་པ་རྡོ་རྗེའི་ཟེགས་མ། ངོ་བོ་ལ་དཔྱོད་པ་རྟེན་འབྲེལ་ཆེན་མོ། འབྲས་བུ་ལ་དཔྱོད་པ་ཡོད་མེད་སྐྱེ་འགོགས་སོ།། དང་པོ་ལའང་བཞི། རྒྱུ་མེད་ལས་སྐྱེ་བར་འདོད་པ་དགག་པ། གཞན་ལས་སྐྱེ་བར་འདོད་པ་དགག་པ། བདག་ལས་སྐྱེ་བར་འདོད་པ་དགག་པ། དོན་བསྡུ་བའོ།། དང་པོ་ནི། རྒྱང་འཕེན་པ་རྣམས་ཀྱིས་འདི་ལྟར། ཉི་ཤར་ཆུ་བོ་ཐུར་དུ་འབབ་པ་དང་།། སྲན་ཟླུམ་ཚེར་མ་གཟོང་རིང་རྣོ་བ་དང་། རྨ་བྱའི་མདོངས་ལེགས་ལ་སོགས་ཆོས་རྣམས་ཀུན།། སུས་ཀྱང་མ་བྱས་རང་གི་ངོ་བོས་བྱུང་།། ཞེས་པ་ལྟར་དངོས་པོ་རྒྱུ་མེད་པ་ལས་སྐྱེ་བར་འདོད་པ་ནི་མི་རིགས་ཏེ། རེ་ཞིག་ཀུན་རྫོབ་ཏུ་འཇིག་རྟེན་པའི་མངོན་སུམ་གྱིས་ཀྱང་འབྲས་བུ་དེ་རང་གི་རྒྱུ་རྣམས་ཐམས་ཅད་ཚོགས་པའི་རྗེས་སུ་འགྲོ་ལྡོག་བྱེད་པར་མཐོང་བ་ཡིན་ལ། རྗེས་སུ་དཔག་པ་སོགས་ཀྱིས་ཀྱང་གྲུབ་སྟེ། པདྨའི་སྡོང་བུའི་ལོ་འདབ་དབྱིབས་ཁ་དོག་ལ་སོགས་པ་འབྲས་བུ་ཐ་དད་པའི་དབྱེ་བ་རྣམས་ནི་རྒྱུ་ཡི་དབྱེ་བ་ཐ་དད་ཀྱི་དབྱེ་བས་འདྲ་མིན་སོ་སོར་བསྐྱེད་རུང་དུ་ཡོད་པ་ཡིན་ནོ།། འོ་ན་རྒྱུའི་དབྱེ་བ་གང་གིས་བྱས་ཏེ། སྐྱེ་མེད་ཡིན་པའི་ཕྱིར་ན་རྒྱུ་མེད་དུ་གྲུབ་བོ་ཞེ་ན། རྒྱུའི་དབྱེ་བ་ཐ་དད་པ་དེ་དག་ཀྱང་རང་རང་གི་སྔར་གྱི་རྒྱུའི་དབྱེ་བ་ཐ་དད་པ་ཉིད་ལས་སྐྱེས་པས་ཤེས་སོ།། དེའང་སྔ་མ་སྔ་མ་ལས་སྐྱེས་པས་ཐུག་པ་མེད་དེ། འཁོར་བ་ལ་ཐོག་མ་མེད་པའི་ཕྱིར་རོ།། དེ་ལྟར་ན་ཡང་ཅིའི་ཕྱིར་རང་གི་རྒྱུ་ཡིས་རང་གི་འབྲས་བུའི་ཁྱད་པར་བསྐྱེད་ནས་ཤིང་། གཞན་མི་བསྐྱེད་པ་ཅི་ཞིག་ཡིན་ཅེ་ན། རང་གི་སྔར་གྱི་རྒྱུ་ཡི་མཐུ་ཉིད་ལས་རང་འདྲས་བསྐྱེད་ནུས་ཀྱི་རང་བཞིན་དུ་ཡོད་པའི་ཕྱིར་རོ།། གཉིས་པ་ལ་གཉིས། གཞན་མི་རྟག་པ་ལས་སྐྱེ་བ་དང་། རྟག་པ་ལས་སྐྱེ་བར་འདོད་པ་གཉིས་སོ།། དེ་ལས་སྔ་མ་བཤད་ཟིན་ནས། གཉིས་པ་ནི། བྱེ་བྲག་ལ་སོགས་པས་དབང་ཕྱུག་ཅེས་བྱ་བ་གཅིག་པུ་ཡིན་པ། རྟག་པ་ཡིན་པ། བློའི་གཡོ་བ་སྔོན་དུ་བཏང་སྟེ་ཀུན་གྱི་བྱེད་པ་པོ་ཡིན་པ། ལྷ་ཡིན་པ། གཙང་ཞིང་མཆོད་པར་འོས་པ་སྟེ་ཆོས་ལྡ་ལྡན་ཞིག་འགྲོ་བའི་རྒྱུ་ཡིན་པར་འདོད་ན། རེ་ཞིག་ཐོག་མར་དབང་ཕྱུག་དེ་གང་ཡིན་སྨྲོས་ཤིག་ཅེས་དྲིས་པའི་ལན་དུ། ས་ཆུ་མེ་རླུང་གི་འབྱུང་བ་རྣམས་ཡིན་ནོ་ཞེ་ན་དེ་ལྟ་བུར་ཡིན་དུ་ཆུག་མོད། རྒྱུ་འབྱུང་བ་རྣམས་ལས་འབྲས་བུའི་གཟུགས་འབྱུང་འགྱུར་འབྱུང་བ་ངེད་ཀྱང་འདོད་པས་མིང་ཐ་དད་པ་ཙམ་ལ་ཡང་ཅི་ཞིག་ངལ་བས་དགག་སྒྲུབ་བྱེད་དེ། འབྱུང་བ་དང་དབང་ཕྱུག་ནི་མིང་གི་ཁྱད་པར་ཙམ་མོ།། འོན་ཀྱང་བརྟགས་ན་ས་ཕྱོགས་འབྱུང་བ་རྣམས་ཁྱོད་ཀྱིས་འདོད་པའི་དབང་ཕྱུག་དེ་མིན་ཏེ། འབྱུང་བ་ནི་གཅིག་པུ་མིན་ལ་དུ་མ་ཡིན་པའི་ཕྱིར་དང་། རྟག་པ་མིན་པར་མི་རྟག་པའི་ཕྱིར་དང་། བློའི་གཡོ་བ་མེད་ལ་ལྷ་མིན་ཅིང་བེམས་པོ་ཡིན་པའི་ཕྱིར་དང་། རྐང་པ་སོགས་ཀྱིས་མནན་ཅིང་འགོམ་བྱ་ཉིད་ཀྱི་ཕྱིར་དང་། བཤང་གཅི་ལ་སོགས་པའི་མི་གཙང་བས་གོས་པའི་ཕྱིར་རོ།། དེ་ལྟར་མཚན་ཉིད་མི་མཐུན་པ་དེ་ནི་དབང་ཕྱུག་ཉིད་མ་ཡིན་པར་ངེས་སོ།། འོ་ན་དབང་ཕྱུག་ནམ་མཁའ་ཡིན་ནོ་ཞེ་ན། དབང་ཕྱུག་འགྲོ་བའི་རྒྱུ་གང་ཞིག། ནམ་མཁའ་མིན་ཏེ་བྱེད་པོ་བློ་ལྡན་གྱི་གཡོ་བ་མེད་པའི་ཕྱིར་དང་། ཡང་དབང་ཕྱུག་བདག་ཡིན་ནོ་ཞེ་ན། བདག་ནི་དབང་ཕྱུག་མིན་ཏེ་བདག་དེ་ནི་སྔར་ནས་བཀག་ཟིན་པའི་ཕྱིར་རོ།། འོན་ཏེ་ཕལ་པས་བསམ་བྱ་མིན་པ་ཡི་དབང་ཕྱུག་དངོས་ཀུན་གྱི་ནི་བྱེད་པོར་ཡོད་དོ་ཞེ་ན་ཡང་། བསམ་བྱ་མིན་པ་དེ་བརྗོད་པས་ཅི་ཞིག་བྱ་སྟེ། བརྗོད་པ་ལྟ་ཅི་བསམ་དུའང་མི་རུང་བའི་ཕྱིར་རོ།། ཡང་བསམ་བྱ་མིན་པའི་དབང་ཕྱུག་དེས་བསྐྱེད་ཅིང་སྤྲུལ་པར་འདོད་པའི་འབྲས་བུའང་གང་ཞིག་ཡིན་ཅེས་དྲིས་པའི་ལན་དུ། བདག་དང་འབྱུང་བ་བཞི་སོགས་དང་དབང་ཕྱུག་ཉིད་ཀྱི་རིགས་རྒྱུན་ཕྱི་མ་རྣམས་ཡིན་ནོ་ཞེ་ན། བདག་དང་ནི་ཕྱོགས་དང་དུས་ལ་སོགས་པ་དེ་དང་ས་སོགས་རྣམས་དང་དབང་ཕྱུག་རང་གི་ངོ་བོའང་རྟག་པར་ཁས་བླངས་པ་མིན་ནམ་སྟེ་ཡིན་ན་རྟག་པ་དེ་དག་བསྐྱེད་བྱ་ཡིན་པར་མི་རུང་ངོ་།། དེ་བཞིན་དུ་མིག་ལ་སོགས་པའི་ཤེས་པ་ནི་ཤེས་བྱ་ལས་སྐྱེས་པའི་ཕྱིར་དང་། ཤེས་པའི་རྒྱུན་སྔ་མ་སྔ་མ་ལས་སྐྱེས་པ་ཐོག་མ་མེད་པའི་ཕྱིར་དང་། བདེ་སྡུག་གི་མྱོང་བ་ཐམས་ཅད་ནི་དགེའི་ལས་ལས་སྐྱེས་པ་ཡིན་པའི་ཕྱིར་དབང་ཕྱུག་གིས་བསྐྱེད་པ་མིན་ནོ།། དེ་ལྟ་བས་ན་དབང་ཕྱུག་གིས་གང་ཞིག་བསྐྱེད་པ་སྨྲོས་ཞེས་དྲིས་ན་ཅང་མི་སྨྲ་བའི་གནས་སྐབས་སུ་འགྱུར་རོ།། རྒྱུ་ཚོགས་ཚང་ཞིང་གེགས་མེད་པའི་དབང་ཕྱུག་ལ་ཐོག་མ་ཡོད་པ་མིན་ན་འབྲས་བུ་ཐམས་ཅད་ལ་ཡང་ཐོག་མ་ག་ལ་ཡོད་དེ་མེད་ལ། ཐམས་ཅད་དབང་ཕྱུག་གིས་བྱས་པ་ཡིན་ན་ཡུལ་དུས་སོགས་རྒྱུ་རྐྱེན་གཞན་ལ་མ་བལྟོས་པར་འབྲས་བུ་ཐམས་ཅད་རྟག་ཏུ་ཡོད་པའང་ཅིའི་ཕྱིར་བྱེད་པ་མིན་ཏེ། རྒྱུ་རྟག་པའི་ཕྱིར་རོ།། དབང་ཕྱུག་དེ་ནི་རྐྱེན་གཞན་འགའ་ཙམ་ལ་ཡང་བལྟོས་པ་འཐད་པ་མིན་ཅིང་། དེས་བྱས་པ་མིན་པའི་དངོས་པོ་གཞན་ཅུང་ཟད་ཀྱང་ཡོད་པ་མིན་པར་ཁས་བླངས་པའི་ཕྱིར་ན་དབང་ཕྱུག་དེས་བསྐྱེད་པ་འདི་དག་ཐམས་ཅད་རྐྱེན་གང་ཞིག་ལ་བལྟོས་པར་འགྱུར་ཏེ་མི་འགྱུར་ལ། གལ་ཏེ་བལྟོས་ན་རྐྱེན་ཚོགས་པ་ཉིད་རྒྱུ་ཡིན་པར་འགྱུར་གྱི་དབང་ཕྱུག་རྒྱུ་མིན་པར་འགྱུར་རོ།། རྒྱུ་ཚོགས་ན་འབྲས་བུ་ད་ེམི་སྐྱེ་བའི་དབང་དབང་ཕྱུག་ལ་མེད་ཅིང་། རྒྱུའི་ཚོགས་པ་དེ་མེད་པར་ནི་སྐྱེ་བའི་དབང་དབང་ཕྱུག་ལ་མེད་དོ།། གཞན་ཡང་འདི་ལྟར་རྒྱུ་རྐྱེན་ཚོགས་པའི་ཚེ་གལ་ཏེ་དབང་ཕྱུག་དེས་མི་འདོད་བཞིན་དུ་འབྲས་བུ་རྣམས་སྐྱེད་པར་བྱེད་ན་རྒྱུ་རྐྱེན་ཚོགས་ན་མི་བསྐྱེད་པའི་དབང་མེད་པས་དབང་ཕྱུག་རྒྱུ་རྐྱེན་གཞན་གྱི་དབང་དུ་ཐལ་བར་འགྱུར་ཞིང་། འདོད་པ་ལས་སྐྱེ་བར་འདོད་ནའང་འདོད་པ་ཉིད་ལ་རག་ལས་པར་འགྱུར་ཞིང་། འདོད་པ་བཞིན་བྱེད་ནའང་བརྟན་གཡོའི་བྱེད་པོ་དབང་ཕྱུག་རང་དབང་ཅན་ག་ལ་ཡིན་ཏེ། འདོད་པ་མི་རྟག་པ་དེའི་གཞན་དབང་དུ་གྱུར་པའི་ཕྱིར་རོ།། དཔྱོད་པ་བ་གང་དག་རྡུལ་ཕྲན་ཆ་མེད་རྟག་ཏུ་ཡོད་པས་བརྟན་གཡོ་སྐྱེ་བར་སྨྲ་བ་ངན་པ་དེ་དག་ཀྱང་ནི་མི་རིགས་ཏེ་སྔར་ཕྱོགས་ཆའི་དབྱེ་བས་བཟློག་ཟིན་པའི་ཕྱིར་རོ།། གསུམ་པ་ལ་གཉིས། གཙོ་བོ་དགག་པ། བདག་སྐྱེ་དངོས་དགག་པའོ།། དང་པོ་ནི། ཤེས་བྱ་ཐམས་ཅད་རྣམ་གྲངས་ཉེར་ལྔར་ངེས་ཏེ། བདག་ཤེས་རིག་གི་སྐྱེས་བུ་ནི་རང་བཞིན་དང་རྣམ་འགྱུར་གང་མང་མིན་པ་དང་། གཙོ་བོ་རྟག་པ། གཅིག་པུ། བེམས་པོ། སུས་ཀྱང་མི་མཐོང་བ། ཀུན་གྱི་བྱེད་ཕོ་ཡིན་པ་སྟེ་ཆོས་ལྡ་ལྡན་ཞིག་འགྲོ་བ་ཡི་རྒྱུ་ཡིན་པར་ནི་གྲངས་ཅན་པས་འདོད་དོ།། དེའི་ངོ་བོ་སྙིང་སྟོབས་དང་རྡུལ་དང་མུན་པ་ཞེས་བྱ་བའི་མིང་དུ་བཏགས་པ་ལ། དོན་དུ་བདེ་སྡུག་བཏང་སྙོམས་གསུམ་ཡིན་པའི་ཡོན་ཏན་དེ་གསུམ་ཆ་མཉམ་དུ་གནས་པ་ནི་རང་བཞིན་ཁོ་ན་ཡིན་པ་སྟེ། རྒྱུ་གཙོ་བོ་ཞེས་བྱ་བར་རབ་ཏུ་བརྗོད་དེ། དེ་གསུམ་ཆ་མི་མཉམ་པའི་གནས་སྐབས་སུ་རྣམ་འགྱུར་ཏེ། དེའང་རང་བཞིན་ལས་བློའམ་ཆེན་པོ་ཞེས་བྱ་བ་གློ་བུར་དུ་འབྱུང་ཞིང་། དེ་ཉིད་ཤེལ་ལྟར་དྭངས་པ་ལ་ནང་ནས་སྐྱེས་བུ་དང་ཕྱི་ནས་ཡུལ་གྱི་གཟུགས་བརྙན་ཤར་བ་གཉིས་འདྲེས་པ་ན། སྐྱེས་བུས་ཡུལ་ལ་ལོངས་སྤྱོད་པའི་ཐ་སྙད་བྱེད་ཅིང་། བློ་དེ་ལས་ང་རྒྱལ། དེ་ལས་མི་སོགས་བློ་དབང་ལྔ། ཁ་དང་ལག་པ་རྐང་པ་མདོམས་བཤང་ལམ་སྟེ་ལས་དབང་ལྔ། ཐུན་མོང་དུ་ཡིད་ཀྱི་དབང་པོ་སྟེ་དབང་པོ་བཅུ་གཅིག་དང་། གཟུགས་སོགས་ཡུལ་དེ་ཙམ་ལྔ་དང་བཅས་པ་སྟེ་ཚོགས་པ་རྣམ་པ་བཅུ་དྲུག་འབྱུང་ལ། དེ་ཙམ་ལྔ་ལས་ནམ་མཁའ་བཅས་པའི་འབྱུང་བ་ལྔ་འབྱུང་སྟེ། བདག་དང་གཙོ་བོ་མ་གཏོགས་པའི་ཕྱི་མ་ཉེར་གསུམ་ནི་འབྲས་བུ་འགྲོ་བ་ཡིན་པར་བརྗོད་དོ།། དེ་དག་ཐམས་ཅད་ཀྱང་བསྡུ་ན་བདག་རིག་པ་དང་གཙོ་བོ་བེམས་པོ་གཉིས་སུ་འདུས་སོ།། དེ་དགག་པ་ནི། གཙོ་བོ་གཅིག་པུ་ཆོས་ཅན། དེ་ལ་རང་བཞིན་གསུམ་ཉིད་ནི་ཡོད་པར་རིགས་པ་མིན་ཏེ། གཅིག་ཡིན་ན་གསུམ་ཡིན་པར་འགལ་བའི་ཕྱིར་རོ།། དེ་ལྟ་བས་ན་གཙོ་བོ་དེ་ནི་བདེན་པར་ཡོད་པ་མིན་ཏེ། གཅིག་བཙལ་བས་མ་རྙེད་ཅིང་། གསུམ་པ་ལ་གཅིག་ཏུ་འཁྲུལ་པའི་ཕྱིར་རོ།། དེ་བཞིན་དུ་ཡོན་ཏན་གསུམ་པོའང་ཡོད་པ་མིན་ཏེ། དེ་དག་རེ་རེ་ཞིང་ཡང་རྡུལ་གྱི་རྡུལ་སོགས་སོ་སོར་རྣམ་པ་གསུམ་དུ་འགྱུར་བའི་ཕྱིར་རོ།། རྒྱུ་ཡོན་ཏན་གསུམ་པོ་བདེན་གྲུབ་མེད་ན་སྒྲ་སོགས་འབྲས་བུར་འདོད་པའི་རྣམ་འགྱུར་རྣམས་ཀྱང་ཡོད་པ་ཉིད་ཤིན་ཏུ་རྒྱང་རིང་བར་འགྱུར་ཏེ། རྒྱུ་མེད་ན་འབྲས་བུ་མི་སྲིད་པའི་ཕྱིར་རོ།། སེམས་མེད་གོས་ལ་སོགས་པ་ལ་སེམས་ལས་བྱུང་བའི་བདེ་སོགས་ང་ོབོ་གཅིག་ཏུ་ཡོད་པ་སྲིད་པའང་མིན་ཏེ། ཚོར་བ་མ་དམིགས་པའི་ཕྱིར་རོ།། གོས་སོགས་ཕྱི་རོལ་གྱི་དངོས་པོ་རྣམས་བདེ་སོགས་དེ་རྒྱུའི་རང་བཞིན་དུ་ཡོད་དོ་ཞེ་ན། དངོས་པོ་གོས་ལ་སོགས་པ་རྣམས་སྔར་དྲན་པ་ཉེ་བར་བཞག་པ་བཞི་བཤད་པའི་སྐབས་སུ་རྣམ་པར་དཔྱད་པའི་ཁོངས་སུ་བསྡུས་ནས་བདེན་མེད་དུ་གྲུབ་ཟིན་པ་མིན་ནམ་སྟེ་ཡིན་ནོ།། ཁྱོད་ཀྱི་ལུགས་ལ་རྣམ་འགྱུར་འབྲས་བུའི་རྒྱུ་ཡང་བདེ་སོགས་གསུམ་པོ་ཉིད་དུ་འདོད་ན། དེ་དག་ལས་སྣམ་བུ་ལ་སོགས་འབྱུང་བར་མཐོང་བའང་མེད་ཀྱི། སྣམ་བུ་སོགས་ཡིད་དུ་འཐད་མི་འཐད་སྣ་ཚོགས་པ་ལས་ནི་བདེ་སྡུག་སོགས་སྣ་ཚོགས་འབྱུང་བར་མཐོང་བ་ཀུན་རྫོབ་ཏུ་མི་འགལ་བ་ཡིན་ལ། དོན་དམ་པར་སྣམ་བུ་སོགས་རྒྱུ་དེ་དག་བདེན་པར་མ་གྲུབ་ཅིང་མེད་པའི་ཕྱིར་ན་འབྲས་བུ་བདེ་བ་ལ་སོགས་པ་ཡང་མེད་དོ།། བདེ་སོགས་རྟག་པ་ཉིད་དུ་ཡང་ནམ་ཡང་ཚད་མས་དམིགས་པ་ཡོད་པ་མ་ཡིན་ཏེ་རེས་འགའ་བ་ཡིན་པའི་ཕྱིར་དང་། གལ་ཏེ་བདེ་སོགས་རྟག་ཏུ་གསལ་བར་ཡོད་པ་ཉིད་ཡིན་ན་ཉམས་སུ་མྱོང་བ་དེ་རྟག་པར་ཅིའི་ཕྱིར་འཛིན་པ་མ་ཡིན་ཏེ་འཛིན་དགོས་ན་དེ་ལྟར་མ་ཡིན་ནོ།། རྟག་ཀྱང་དེ་ཉིད་རེས་འགའ་ཕྲ་མོར་གྱུར་ཏོ་ཞེ་ན། བདེ་སྡུག་བཏང་སྙོམས་གསུམ་དེ་དག་རེས་འགའ་རགས་པ་དང་རེས་འགའ་ཕྲ་བའང་ཅི་ལྟར་ཡོད་པ་ཡིན་ཏེ། སྔར་རགས་པ་དོར་ནས་ཕྱིས་ཕྲ་མོར་འགྱུར་བས་ཕྲ་རགས་དེ་དག་མི་རྟག་པ་ཉིད་དུ་ཐལ་བའི་ཕྱིར་རོ།། དེ་བཞིན་དུ་རྣམ་འགྱུར་འབྲས་བུའི་དངོས་ོཐམས་ཅད་ཀྱང་མི་རྟག་པ་ཉིད་དུ་ཅིས་མི་འདོད་དེ་རིགས་པ་མཚུངས་པས་སོ།། ཡང་གསལ་བར་ཡོད་པའི་བདེ་སོགས་རགས་པ་རྣམས་ནི་བདེ་སོགས་ཡོན་ཏན་གསུམ་ལས་གཞན་མིན་པར་འདོད་ན། བདེ་བ་ལ་སོགས་པ་གསལ་བ་དག་ནི་ཕྲ་རགས་སུ་འགྱུར་བའི་སྒོ་ནས་མི་རྟག་པ་ཉིད་ཡིན་པས་ན། དེ་དང་ངོ་བོ་གཅིག་ཏུ་གྱུར་པའི་བདེ་སོགས་ཡོན་ཏན་གསུམ་ཡང་མི་རྟག་པར་གྱུབ་སྟེ། ཕྲ་རགས་སྣ་ཚོགས་སུ་འགྱུར་པའི་ཕྱིར་རོ།། གཉིས་པ་ནི། གལ་ཏེ་བདེ་སོགས་རྟག་ཏུ་མེད་པ་ཡིན་ན་ཕྱིས་བདེ་སོགས་ཀྱི་དངོས་པོ་འགའ་ཡང་ནི་སྐྱེ་བ་མིན་པར་འགྱུར་ཏེ། རྒྱུ་མེད་པའི་ཕྱིར་རོ་ཞེས་གྲངས་ཅན་པས་འདོད་ན། བདེ་སོགས་སྔར་མི་གསལ་བའི་གནས་སྐབས་སུ་གསལ་བ་དེ་མེད་བཞིན་དུ་ཕྱིས་རྐྱེན་གྱིས་སྐྱེ་བ་ནི་ཁྱོད་མི་འདོད་ཀྱང་ཁྱོད་ལ་གནས་པ་ཉིད་དོ།། གསལ་བ་ཕྱིས་སུ་ཡོད་པ་བཞིན་དུ་སྔར་ཡང་ཡོད་པར་མ་མཐོང་བའི་ཕྱིར་རོ།། དེ་ལྟར་གལ་ཏེ་རྒྱུ་ལ་འབྲས་བུའི་ངོ་བོ་གནས་ན། ཟན་ཟ་བ་པོ་ཆོས་ཅན། མི་གཙང་ཟ་བར་འགྱུར་ཏེ། མི་གཙང་བའི་རྒྱུ་ཟ་བའི་ཕྱིར་རོ།། དེ་བཞིན་དུ་རས་ཀྱི་གོས་དོན་དུ་གཉེར་བ་པོས་དེའི་རིན་གྱིས་རས་བལ་གྱི་ས་བོན་ཉོས་ལ་ལུས་ལ་བགོ་བར་གྱིས་ཤིག་སྟེ། རས་ཡུག་གི་ངོ་བོར་ཡོད་པའི་ཕྱིར་རོ།། དོན་དམ་པར་རྒྱུ་ལ་འབྲས་བུ་གནས་ཀྱང་འཇིག་རྟེན་པ་རྨོངས་པས་མ་མཐོང་བ་ཡིན་ནོ་ཞེ་ན། ཚུལ་མིན་མུན་པའི་བློ་ཅན་དེ་ཁོ་ན་ཉིད་ཤེས་པར་རློམ་པའི་མངོན་པའི་ང་རྒྱལ་ཅན་གྲངས་ཅན་པ་ཁྱོད་ཀྱིས་ཀྱང་ཟ་བར་བྱེད་ཀྱི། མི་གཙང་བ་ཟ་བར་མི་བྱེད་ལ། ས་བོན་མི་གོན་ཅིང་རས་གོན་པའི་རྣམ་གཞག་དེ་ཉིད་བྱེད་འདུག་པར་མཐོང་ངོ་།། རྒྱུ་དང་འབྲས་བུ་ལ་དཔྱོད་པའི་ཤེས་པ་དེ་ཙམ་ནི་འཇིག་རྟེན་པ་སོ་སོའི་སྐྱེ་བོ་རྣམས་ལ་ཡང་ནི་ཡོད་ན་རྒྱུ་ལ་འབྲས་བུ་ཡོད་པ་ཅི་སྟེ་མཐོང་བ་མ་ཡིན་ཏེ་མཐོང་དགོས་པར་འགྱུར་རོ།། འཇིག་རྟེན་པའི་བློ་ཚད་མ་ཉིད་མིན་པས་རྒྱུ་ལ་འབྲས་བུ་གནས་པར་མ་མཐོང་ངོ་ཞེ་ན། འཇིག་རྟེན་པའི་བློ་ཐམས་ཅད་ཚད་མ་མིན་ན་གཟུགས་སོགས་གསལ་བར་མཐོང་བའང་བདེན་པ་མ་ཡིན་ཏེ། བློ་འཁྲུལ་པའི་ཡུལ་ཡིན་པའི་ཕྱིར་རོ།། གལ་ཏེ་ཐ་སྙད་པའི་ཚད་མ་ཐམས་ཅད་ཚད་མ་མིན་ན། དེས་གཞལ་བའི་དོན་ཡང་བརྫུན་པར་མི་འགྱུར་རམ་སྟེ་འགྱུར་བའི་ཕྱིར་དེ་ཁོ་ན་ཉིད་ཉེར་ལྔ་པོ་ཐམས་ཅད་ཀྱང་ཕྱིན་ཅི་ལོག་ཏུ་འགྱུར་རོ།། འོ་ན་བདག་ཅག་ཕན་ཚུན་ཐ་སྙད་ཀྱི་ཚད་མས་དོན་གཞལ་བ་མཚུངས་པའི་ཕྱིར་དེ་ཁོ་ན་ཉིད་དུ་ན་ཆོས་ཐམས་ཅད་རང་བཞིན་མ་གྲུབ་པའི་སྟོང་པ་ཉིད་བསྒོམ་པའང་རྒྱུ་མཚན་དེའི་ཕྱིར་མི་འཐད་པར་འགྱུར་རོ་ཞེ་ན། བློས་བརྟགས་པའི་དངོས་པོ་ལ་མ་རེག་ཅིང་མ་བལྟོས་པར་དེ་ཡི་དངོས་པོ་མེད་པ་སྟོང་པ་ཉིད་ཀྱང་བློ་ཡིས་འཛིན་པ་ཡོད་པ་མ་ཡིན་ལ། རྒྱུ་མཚན་དེའི་ཕྱིར་བརྫུན་པའི་དངོས་པོ་གང་ཡིན་པ་དེ་དོན་དམ་པར་ཡེ་ནས་མ་མྱོང་བས་དེ་བཀག་པ་ཡི་དངོས་མེད་སྟོང་པ་ཉིད་ཀྱང་གསལ་བར་ཡོད་པ་བརྫུན་ཏེ་བློ་ཡུལ་ལས་འདས་པའི་ཕྱིར་རོ།། དེས་ན་རྨི་ལམ་དུ་བུ་ཤི་བ་ལ་བུ་དེ་མེད་སྙམ་པའི་རྣམ་རྟོག་ནི་བུ་དེ་སྔར་ཡོད་པའི་རྣམ་པར་རྟོག་པ་ཡི་གེགས་ཡིན་གྱི་དེ་ཡང་བརྫུན་པ་ཡིན་པ་ལྟར་རོ།། བཞི་པ་དོན་བསྡུ་བ་ནི། རྒྱུ་མེད་ལས་དངོས་པ་ནམ་་་་་་་་་་་་་་་་་་་སྐྱེ་བ་མ་ཡིན་པ་དེ་བས་ན་གོང་དུ་སྨོས་པ་དེ་ལྟར་རྣམ་པར་དཔྱད་པས་དངོས་པོ་འགའ་ཡང་རྒྱུ་མེད་ལས་སྐྱེ་བ་ཡོད་པ་མ་ཡིན་ལ། རྒྱུ་རྐྱེན་སོ་སོ་བའམ་འདུས་པའི་རྐྱེན་རྣམས་ལ་ཡང་དང་པོ་ནས་གནས་པའི་ཚུལ་གྱིས་ཡོད་པ་མ་ཡིན་ཅིང་། དུས་གཞན་ནས་འདིར་འོངས་པའང་མ་ཡིན་པའི་ཕྱིར། དང་པོར་སྐྱེ་བ་མ་ཡིན་ལ། བར་དུ་གནས་པ་མ་ཡིན་ཅིང་། ཐ་མར་འགགས་ནས་གཞན་དུ་འགྲོ་བའང་མ་ཡིན་པར་རྒྱུ་འབྲས་ངོ་བོ་གསུམ་གྱིས་སྟོང་པའི་རང་བཞིན་ནོ།། གཉིས་པ་རྟེན་འགྲེལ་ཆེན་མོའི་གཏན་ཚིགས་ནི། དཔྱད་ན་གང་ཡང་མ་གྲུབ་ཀྱང་རྨོངས་པས་བདེན་པར་བཟུང་བ་གང་བྱས་པའི་ཀུན་རྫོབ་ཀྱི་སྣང་བ་འདི་དག་སྒྱུ་མའི་རྟ་གླང་ལ་སོགས་པ་ལས་ན་ཁྱད་པར་ཅི་ཞིག་ཡོད་དེ་མེད་དོ།། སྒྱུ་མ་མཁན་གྱིས་སྤྲུལ་པའི་རྟ་གླང་ལ་སོགས་པ་གང་ཡིན་པ་དང་། ལས་ཉོན་རང་རང་གི་རྒྱུ་རྣམས་ཀྱིས་ནི་གང་སྤྲུལ་པ་འགྲོ་དྲུག་གི་སེམས་ཅན་དེ་དག་ནི་ཀུན་རྫོབ་སྣང་ཙམ་དུ་མཚུངས་ཤིང་། དོན་དམ་པར་ན་དང་པོ་གང་ནས་འོངས་པར་གྱུར་ཅིང་ཐ་མར་གང་དུ་འགྲོ་བར་འགྱུར་ལ། དེར་མ་ཟད་ད་ལྟ་གང་ན་གནས་པའི་ཚུལ་ལའང་ལེགས་པར་བརྟག་པར་གྱིས་ཤིག་དང་སྐྱེ་འགག་གནས་གསུམ་དང་བྲལ་བ་ཡིན་ནོ།། གཞན་ཡང་འབྲས་བུ་གང་ཞིག་རྒྱུ་རྐྱེན་གང་དང་ནི་ཉེ་བ་ཡིས་མཐོང་བར་འགྱུར་ལ། རྒྱུ་རྐྱེན་དེ་མེད་ན་མཐོང་བ་མིན་པ་བཅོས་བུ་གཟུགས་བརྙན་དང་མཚུངས་པ་དེ་ལ་རྟེན་ཅིང་འབྲེལ་བར་འབྱུང་བ་ལས་སྣང་ཙམ་དུ་ཡོད་པར་འཇོག་གི། ངེས་པའི་དོན་དུ་བདེན་པ་ཉིད་ཅི་ལྟར་ཡོད་དེ། མ་དམིགས་པའི་ཕྱིར་རོ།། གསུམ་པ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་ནི། གལ་གེ་མཐའ་གཅིག་ཏུ་འབྲས་བུའི་དངོས་པོ་ཡོད་པར་གྱུར་སྙམ་དུ་སེམས་པ་དེ་ལ། སྐྱེད་བྱེད་ཀྱི་རྒྱུ་ཡིས་དགོས་པ་ཅི་ཞིག་ཡོད་དེ། ཡོད་པར་གྲུབ་ཟིན་པའི་ཕྱིར་རོ།། འོན་ཏེ་དངོས་པོ་དངོས་པོ་དེ་ནི་མཐའ་གཅིག་ཏུ་མེད་ན་ཡང་། རྒྱུ་ཡིས་དགོས་པ་ཅི་ཞིག་ཡོད་དེ། མེད་པ་ནི་རྒྱུ་རྐྱེན་གྱིས་ཕན་གདག་་་་་་་བྱར་མ་གྲུབ་པའི་ཕྱིར་རོ།། དངོས་མེད་ལ་རྒྱུ་མི་དགོས་ཀྱང་དངོས་པོར་བསྒྱུར་བའི་སྐབས་སུ་རྒྱུ་དགོས་སོ་ཞེ་ན། མི་འཐད་དེ། བྱེ་བ་བརྒྱ་ཕྲག་རྒྱུ་ཡིས་ཀྱང་དངོས་པོ་མེད་པ་ན་དངོས་པོར་ནམ་ཡང་བསྒྱུར་དུ་མེད་པའི་ཕྱིར་རོ།། དེ་ཡང་དངོས་མེད་ཀྱི་གནས་སྐབས་དེ་མ་དོར་བར་དངོས་པོའི་ངོ་བོ་ཅི་ལྟར་ཡིན་ཏེ་མ་ཡིན་ཅིང་། དངོས་མེད་ཀྱིས་གནས་སྐབས་དེ་དོར་ནས་དངོས་པོར་འགྱུར་བ་གཞན་ཡང་གང་ཞིག་ཡིན་ཏེ། དངོས་པོ་མེད་པའི་ཚེ་དངོས་པོ་ཡོད་པ་སྲིད་པ་མིན་པའི་ཕྱིར་ན། དངོས་མེད་དང་མ་བྲལ་བར་དངོས་པོ་ཡོད་པར་ནམ་ཞིག་འགྱུར་ཏེ་མི་འགྱུར་བའི་ཕྱིར་དང་། དངོས་པོའི་ངོ་བོ་སྐྱེས་པར་མ་གྱུར་པར་དངོས་མེད་ཀྱི་གནས་སྐབས་དེ་དང་ནི་ནམ་ཡང་འབྲལ་བར་མི་འགྱུར་ཞིང་། དངོས་མེད་དང་ནི་མ་བྲལ་ན་དངོས་པོ་སྐྱེས་ནས་ཡོད་པའི་སྐབས་མི་སྲིད་པའི་ཕྱིར་རོ།། དེར་མ་ཟད་དངོས་པོའང་དངོས་པོ་མེད་པར་ནམ་ཡང་འགྱུར་བ་མིན་ཏེ། གལ་ཏེ་འགྱུར་ན་དངོས་པོ་གཅིག་ཉིད་རང་བཞིན་ཡོད་མེད་གཉིས་སུ་ཐལ་བར་འགྱུར་བ་ལ་སོགས་པའི་སྐྱོན་མང་པོ་ཡོད་པའི་ཕྱིར་རོ།། དེ་ལྟར་བརྟགས་ན་དངོས་པོ་མེད་པར་འགྱུར་བའི་ཚུལ་གྱིས་འགག་པ་ཡོད་པ་མིན་ཅིང་། གསར་དུ་སྐྱེ་བའི་དངོས་པོའང་ཡོད་པ་མིན་པ་དེ་ཡི་ཕྱིར་འགྲོ་བ་འདི་དག་ཐམས་ཅད་ནི་རྟག་ཏུ་མ་སྐྱེས་པ་དང་མ་འགག་པ་གཟོད་མ་ནས་སྤྲོས་པ་ཞི་བའི་རང་བཞིན་ཉིད་ཡིན་ནོ།། དེ་ལྟར་ན་གནས་སྐབས་སྣ་ཚོགས་སུ་སྣང་བའི་འགྲོ་བ་ཐམས་ཅད་ནི་སྣང་ཡང་མི་བདེན་པ་རྨི་ལམ་ལྟ་བུ་སྟེ། རྣམ་པར་བརྟགས་ཤིང་དཔྱད་ན་ཆུ་ཤིང་དང་འདྲ་བ་སྙིང་པོ་མེད་པ་ཉིད་ཡིན་ནོ།། དེས་ན་མྱ་ངན་ལས་འདས་པ་དང་མ་འདས་པ་གཉིས་ཀའང་དོན་དམ་པ་དེ་ཁོ་ན་ཉིད་དུ་ནི་མཉམ་པ་ཉིད་ལས་ཁྱད་པར་གཞན་ཅུང་ཟད་མེད་དེ། མདོ་ལས། ཆོས་ཐམས་ཅད་མཉམ་པ་ཉིད་པས་ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་དོ་ཞེས་གསུངས་པ་ལྟར་རོ།། བཞི་པ་སྟོང་ཉིད་རྟོགས་པའི་བྱེད་ལས་ལ་གཉིས། རང་དོན་དུ་ཆོས་བརྒྱད་མགོ་སྙོམས་པ་དང་། གཞན་དོན་དུ་བརྩེ་བའི་སྙིང་རྗེ་རྩོལ་མེད་དུ་བསྐྱེད་པའོ།། དང་པོ་ནི། དེ་ལྟར་ཆོས་ཐམས་ཅད་སྟོང་པ་ཉིད་དུ་གྲུབ་པའི་དངོས་པ་རྣམས་ཀྱི་རང་བཞིན་ལ་རྙེད་པ་ཐོབ་པའམ་ཤོར་བ་ཅི་ཞིག་ཡོད་དེ་མེད་ལ། སུ་གང་གིས་བསྟོད་ཅིང་རིམ་གྲོ་བྱས་པའམ། སྐྱོན་ཅན་དུ་སྨད་དེ་ཡོངས་སུ་བརྙས་པར་བྱས་པའང་ཅི་ཞིག་ཡོད། ཕན་གནོད་གང་ཞིག་གི་རྒྱུ་ལས་བདེ་བའམ་སྡུག་བསྔལ་བ་གང་ལས་བྱུང་བ་ཡིན། མི་སྙན་པའི་ཚིག་གམ་སྙན་པར་གྲགས་པ་ལ་མི་དགར་ཅི་ཡོད་དགར་ཅི་ཡོང་སྙམ་དུ་བློས་ཞིབ་མོར་གཞིག་ཅིང་དཔྱད་པས་ལེགས་ཉེས་ཀྱི་མཚན་མ་ཅིའང་མ་གྲུབ་པ་སྟོང་ཉིད་སྤྲོས་དང་བྲལ་བའི་གཤིས་སུ་མཉམ་པར་བཞག་པར་བྱའོ།། དེ་སྐད་དུའང་བཤེས་སྤྲིངས་ལས། འཇིག་རྟེན་མཁྱེན་པ་བརྙེད་དང་མ་རྙེད་དང་།། བདེ་དང་སྡུག་བསྔལ་གྲགས་དང་མ་གྲགས་དང་།། བསྟོད་སྨད་ཅེས་པ་འཇིག་རྟེན་ཆོས་བརྒྱད་པོ།། བདག་གི་ཡིད་ཡུལ་མིན་པར་མགོ་སྙོམས་མཛོད།། ཅེས་སོ།། གཞན་ཡང་དེ་ཁོ་ན་ཉིད་དུ་ནི་བཙལ་བར་བྱས་ན་གང་ཟག་གང་ཞིག་སྲེད་ཅིང་ཡུལ་གང་ལ་སྲེད་དེ། ཐམས་ཅད་བདེན་མེད་ཡིན་པའི་ཕྱིར་རོ།། ལེགས་པར་དཔག་ན་གསོན་པོའི་འཇིག་རྟེན་དུ་སྣང་བ་འདི་མ་གྲུབ་པས་གང་ཞིག་འདིར་ནི་འཆི་བར་འགྱུར་ཏེ། འཆི་བ་འབྱུང་བར་འགྱུར་བ་གང་ཞིག་ཡིན་ཅིང་། སྔར་ཤི་བ་བྱུང་བར་གྱུར་པའང་གང་ཞིག་ཡིན་ཏེ། མ་སྐྱེས་པས་ན་འགགས་པ་ཡང་མེད་པའི་ཕྱིར་རོ།། གཉེན་ཚན་ཉེ་དུ་དང་མཛའ་བཤེས་སུ་གྱུར་པ་རྣམས་ཀྱང་གང་ཞིག་ཡིན་ཏེ་མ་གྲུབ་ལ། ཆོས་ཐམས་ཅད་སྟོང་ཉིད་ནམ་མཁའ་དང་འདྲ་བར་ནི་ཞི་བའི་ལྷ་བདག་ཉིད་དང་བདག་འདྲས་ཀྱང་ཡོངས་སུ་བཟུང་བར་གྱིས་ཤིག། གཉིས་པ་ནི། བདག་ཉིད་ཁོ་ན་བདེ་བར་འདོད་པ་རྣམས་ནི་དགྲ་ལ་འཐབ་པ་དང་གཉེན་ལ་སྤྲོ་བའི་རྒྱུ་དག་གིས་ཡིད་རབ་ཏུ་འཁྲུགས་པ་དང་དགའ་ཞིང་གཡེང་བར་བྱེད་ལ། འདོད་པ་རྣམས་དང་བྲལ་བའི་མྱ་ངན་དང་། འབད་རྩོལ་སྣ་ཚོགས་པས་ངལ་དུབ་དང་། ཕན་ཚུན་མི་དགའ་བཞིན་དུ་རྩོད་པ་དང་། གཡུལ་ངོར་ཕན་ཚུན་གཅོད་པ་དང་འབིགས་པ་དང་། ཡུན་རིང་ངན་སོང་དུ་སྡུག་བསྔལ་མྱོང་བའི་རྒྱུ་སྡིག་པ་ལ་སྤྱོད་པ་དག་གིས་ནི་དཀའ་ཚེགས་ཆེན་པོས་འཚོ་བར་འདུག་གོ།། ཟག་བཅས་ཀྱི་དགེ་བ་འགའ་ཡིས་བདེ་འགྲོ་ལྷ་མིའོ་གནས་སུ་ལན་གྲངས་མང་པོར་ཡང་དང་ཡང་དུ་འོངས་ཤིང་སྐྱེས་ཏེ། བདེ་བ་མང་པོའང་སྤྱད་སྤྱད་ཅིང་མྱོང་ནས་བསོད་ནམས་ཟད་དེ་ཤི་འཕོས་ནས་ངན་སོང་གསུམ་གྱི་སྡུག་བསྔལ་ནི་ཡུན་རིང་པོར་མི་བཟད་པ་རྣམས་སུ་ལྷུང་ཞིང་། འཁོར་བའི་སྲིདཔ་ན་ནི་སྡུག་བསྔལ་དྲག་པོ་འབྱུང་བའི་གཡང་ས་ཤིན་ཏུ་མང་ལ། ངན་འགྲོའི་སྲིད་པའི་གནས་དེར་ནི་དེ་ཁོ་ན་ཉིད་སྤྲོས་དང་བྲལ་བའི་རང་ཞལ་མཐོང་བ་མིན་ཅིང་། འཁྲུལ་སྣང་བདེན་པར་འཛིན་པ་འདི་འདྲ་བས་བསླུས་ཏེ། དེར་ཡང་བླང་དོར་ཕན་ཚུན་འགལ་ཞིང་འཆོལ་བས་ན། སྲིད་པ་ན་དེ་ཉིད་རྟོགས་པ་འདི་འདྲ་མེད་ལ། སྲིད་པ་དེར་ཡང་དཔེས་མཚོན་དུ་ནུས་པ་མེད་ཅིང་མི་བཟད་པའི་སྡུག་བསྔལ་དྲག་པོ་རྒྱ་མཚོ་ཆེན་པོ་ལྟར་མཐའ་ལས་འདས་ཏེ་མི་མངོན་པ་ཟད་མི་ཤེས་པ་ཉམས་སུ་མྱོང་བར་འགྱུར་རོ།། བདེ་འགྲོའི་འཁོར་བ་དེར་ནི་དེ་ལྟར་དགེ་བའི་ཕྱོགས་སུ་སྟོབས་ཆུང་ཞིང་། དེར་ནི་ཚེ་ཡང་ཐུང་བ་ཉིད་དང་། ཅུང་ཟད་གནས་པའི་དུས་དེར་ཡང་གསོན་དུ་རེ་བ་དང་ནད་མེད་པར་འདོད་པ་ཉིད་ཀྱི་བྱ་བྱེད་མང་པོས་བྲེལ་བ་དང་། ཟས་སྐོམ་མ་རྙེད་པས་བཀྲེས་པ་དང་། འདུ་འཛི་བྱ་བས་ངལ་བ་དང་གཉིད་དང་གཞན་གྱིས་འཚེ་བ་བསྲུང་བ་དང་། དེ་བཞིན་དུ་སོ་སྐྱེའི་བྱིས་པ་རྣམས་དང་འགྲོགས་པའི་དབང་གིས་ཕྱིན་ཅི་ལོག་དོན་མེད་པར་མྱུར་དུ་འདའ་ཡི། བླང་དོར་ཚུལ་བཞིན་དུ་རྣམ་པར་དཔྱོད་པའི་ཤེས་རབ་ནི་ཤིན་ཏུ་རྙེད་པར་དཀའ་བར་སྣང་ངོ་། འཁོར་བ་དེར་ཡང་དངོས་སྣང་ལ་ཞེན་ཅིང་རྣམ་པར་གཡེང་བ་ལ་འདྲིས་ཤིང་གོམས་པ་དེ་ནི་བཟློག་པའི་ཐབས་ནི་མཐུ་ཆེན་པོ་ཞིག་ག་ལ་ཡོད་དེ་མེད་ལ། དེར་ཡང་ངན་སོང་ཆེན་པོར་ན་ལྟུང་ཕྱིར་བདུད་ཀྱིས་ནི་བརྩོན་པར་བྱེད་ཅིང་། དེར་ནི་ཡང་དག་པའི་ལྟ་བ་ལས་རིང་ཞིང་ཕྱིན་ཅི་ལོག་ཏུ་གྱུར་པ་མུ་སྟེགས་ཅན་ལ་སོགས་པའི་ལམ་ཡང་མང་ཞིང་ཡང་དག་པའི་ལམ་ལ་ཞུགས་ཀྱང་ཐེ་ཚོམ་ཟ་བ་ལས་ཀྱང་བརྒལ་བར་དཀའ་སྟེ། དེ་ནས་སླར་ཡང་དལ་བ་རྙེད་པར་དཀའ་ཞིང་། སངས་རྒྱས་འབྱུང་བ་ལ་སོགས་པའི་འབྱོར་པའང་རྙེད་པར་ཤིན་ཏུ་དཀའ་བ་ཡིན་ལ། རྙེད་ཀྱང་ཆགས་སོགས་ཉོན་མོངས་པ་ཆུ་བོ་ཆེན་པོ་དང་འདྲ་བའང་ཤིན་ཏུ་སྤོང་དཀའ་སྟེ། ཨེ་མ་འཁོར་བ་འདི་རྣམས་སྡུག་བསྔལ་དྲག་པོ་རྒྱུན་རིང་བརྒྱུད་མང་བར་མ་ཆད་པར་མྱོང་བར་འགྱུར་རོ།། ཞེས་བརྩེ་བས་སྨྲས་པའོ།། དེ་ལྟར་ཁྱད་པར་དུ་མས་ཤིན་ཏུ་སྡུག་བསྔལ་ན་ཡང་རང་སྡུག་བསྔལ་བ་དང་དེའི་རྒྱུ་ལ་ཞུགས་པ་མི་མཐོང་བ་གང་ཡིན་པའི་སེམས་ཅན་སྡུག་བསྔལ་གྱི་ཆུ་བོར་ལྷུང་ཞིང་གནས་པ་འདི་དག་གི་ཕྱིར་དུ་ཀྱི་ཧུད་མྱ་ངན་བྱ་བར་འོས་ཏེ། དཔེར་ན་སྨྱོན་པ་འགའ་ཞིག་ཡང་ཡང་ཁྲུས་བྱས་ཏེ་ཡང་ཡང་མེར་འཇུག་པར་བྱས་ཤིང་དེ་ལྟར་གྲང་དང་ཚ་བའི་གདུང་བས་ཤིན་ཏུ་སྡུག་བསྔལ་པར་གནས་ཀྱང་བདག་ཉིད་བདེ་བར་རློམ་པ་བཞིན་དུ་འདུ་ཤེས་ཕྱིན་ཅི་ལོག་ཏུ་གྱུར་པའི་ཕྱིར་རོ།། ཇི་སྐད་བཤད་པའི་རིམ་པ་དེ་ལྟར་རྒ་བ་དང་འཆི་བ་ལ་སོགས་མེད་པ་བཞིན་དུ་བག་ཡངས་སུ་སྤྱོད་པས་ཅི་དགར་གནས་པ་རྣམས་ལ་དང་པོ་ཉིད་དུ་འཆི་བདག་གིས་གསོད་པར་བྱས་ནས། སླར་ཡང་ངན་སོང་དུ་ལྟུང་བའི་སྡུག་བསྔལ་མི་བཟད་པ་རྣམས་འོངས་ཏེ་འཇོམས་པར་གྱུར་བ་དེ་རྣམས་ལ་ནི་ཤིན་ཏུ་སྙིང་རྗེ་བསྐྱེད་པར་བྱ་བར་འོས་པ་ཉིད་དོ།། དེ་ལྟར་སྡུག་བསྔལ་སྣ་ཚོགས་པའི་མེས་ཡུན་རིང་དུ་གདུངས་བའི་སེམས་ཅན་མཐའ་དག་ལ་བདེ་བའི་རྒྱུ་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོའི་སྤྲིན་ལས་ལེགས་པར་བྱུང་བའི་རང་རང་གི་ཕན་བདེ་མ་ལུས་པ་འབྱུང་བའི་དགོས་རྒུའི་ཚོགས་ཆུང་གྱི་རྒྱུད་བཞིན་དུ་འབེབས་པའི་ཚུལ་གྱིས་སྡུག་བསྔལ་གྱི་ཚ་གདུང་ཡོངས་སུ་ཞི་ཞིང་བདེ་བ་མཆོག་ཏུ་བྱེད་པར་བདག་དུས་ནམ་ཞིག་ན་འགྱུར་ཞེས་འདུན་ནོ།། དུས་ནམ་ཞིག་བསམ་པ་འཁོར་གསུམ་དམིགས་པ་མེད་པའི་ཚུལ་དུ་སྦྱོར་བ་ཤིན་ཏུ་གུས་པས་བླ་ན་མེད་པའི་བསོད་ནམས་ཀྱི་ཚོགས་འཛད་པ་མེད་ཉེ་བར་བསགས་ཏེ། རྒྱལ་བའི་སྲས་ས་ལ་གནས་པའི་དཔའ་བོ་ཆེན་པོ་དང་རྒྱལ་བ་ཉིད་དུ་བདག་གྱུར་ནས། གཞན་དམིགས་པས་ཕུང་སྟེ་སྲིད་པའི་ཉམ་ང་ཆེ་ཐད་དུ་ལྷུང་བར་འགྱུར་བ་རྣམས་ལ་ཡང་དག་པའི་ལྟ་བ་ཟབ་མོ་སྟོང་པ་ཉིད་སྤྲོས་པའི་མཚན་མ་དང་བྲལ་བར་དེ་ནི་སྟོན་པར་འགྱུར་ཞིང་། བསྟན་པ་ལྟར་སེམས་ཅན་དེ་དག་ཐམས་ཅད་རྟོགས་གོམས་ཕྱིན་ཅི་མ་ལོག་པ་ལ་ཞུགས་ཏེ། མྱུར་དུ་སྐུ་གཉིས་ལྷུན་གྱིས་གྲུབ་པའི་ས་ལ་གཤེགས་པར་གྱུར་ཅིག་གུ།། ཞེས་སྨོན་པའོ།། གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།། 

བཞི་པ་དེ་ལྟར་སྤེལ་བའི་འབྲས་བུ་་གཞན་དོན་དུ་བསྔོ་བའི་ལེའུ་ལ་གཉིས། མདོར་བསྟན་པ་དང་། རྒྱས་བཤད་དོ།། དང་པོ་ནི། དེང་རྩོམ་པ་པོ་བདག་གིས་སྤངས་རྟོགས་མཐར་ཕྱིན་པ་ཐམས་ཆད་མཁྱེན་པའི་བྱང་ཆུབ་ཆེན་པ་གང་ཡིན་པ་དེ་ཐོབ་པར་བྱེད་པའི་ཐེག་པ་ཆེན་པོའི་སེམས་བསྐྱེད་ཁྱད་པར་ཅན་སྔོན་དུ་སོང་ནས། བྱང་ཆུབ་ཀྱི་སྤྱོད་པ་བཟང་པོ་སྤྱད་པ་ལ་འཇུག་པའི་ཚུལ་མ་ལུས་པ་རྣམ་པར་དག་པ་གང་ཞིག། ལུང་རིགས་ཀྱི་སྒོ་ནས་བརྩམས་པ་ཡི་ལེགས་བྱས་ལས་བྱུང་བའི་དགེ་བ་གང་མཆིས་པ་དེས། ནམ་མཁའ་དང་མཉམ་པའི་འགྲོ་བ་མ་ལུས་པ་ཀུན་ཀྱང་བྱང་ཆུབ་མཆོག་གི་བསམ་སྦྱོར་ཕྱིན་ཅི་མ་ལོག་པ་གཞུང་ལུགས་འདི་ལྟར་སྤྱོད་པ་ལ་ཚུལ་བཞིན་དུ་འཇུག་པར་ཤོག་ཅིག། གཉིས་པ་རྒྱས་བཤད་ལ་གསུམ། གཞན་དོན་ཕན་བདེའི་རྒྱུར་བསྔོ་བ། རང་དོན་བྱང་ཆུབ་སྤྱོད་པའི་རྒྱུར་བསྔོ་བ། གཉིས་དོན་བསྟན་པ་དར་རྒྱས་སུ་བསྔོ་བའོ།། དང་པོ་ལའང་གཉིས། དམན་པ་སྔུག་བསྔལ་དང་བྲལ་བའི་ཕྱིར་དུ་བསྔོ་བ། མཆོག་གི་དགོངས་པ་རྫོགས་པའི་ཕྱིར་དུ་བསྔོ་བའོ།། དང་པོ་ལའང་གཉིས། ཁམས་གསུམ་སེམས་ཅན་སྤྱི་ལ་ཁྱབ་པའི་སྡུག་བསྔལ་དང་བྲལ་བར་བསྔོ་བ། ངན་སོང་གསུམ་སོགས་འགྲོ་བ་སོ་སོའི་སྡུག་བསྔལ་བྱེ་བྲག་དང་བྲལ་བར་བསྔོ་བའོ།། དང་པོ་ནི། མཐའ་ཡས་ཕྱོགས་བཅུ་རྣམས་ཀུན་ན་ལུས་དང་སེམས་སྡུག་བསྔལ་དང་ཡིད་མི་བདེ་བས་མནར་བའི་ནད་པ་ཇི་སྙེད་ཡོད་པ་དེ་དག་ཐམས་ཅད་བདག་གི་བསོད་ནམས་ཀྱི་སྟོབས་ཀྱིས་བདེ་དགའ་རྒྱ་མཚོ་ལྟར་ཐོབ་པར་ཤོག་ཅིག། སེམས་ཅན་དེ་དག་འཁོར་བ་ཇི་སྲིད་དུ་ནམ་ཡང་བདེ་བ་ལས་ཉམས་པར་མ་གྱུར་ཅིང་། མཐའ་ཡས་པའི་འགྲོ་བས་བྱང་ཆུབ་སེམས་དཔའ་ཡི་སྤྱོད་པ་ལ་འཇུག་པའི་བདེ་བ་བླ་ན་མེད་པ་དུས་རྟག་པར་རྒྱུན་མི་འཆད་དུ་ཐོབ་པར་ཤོག་ཅིག། གཉིས་པ་ནི། ཕྱོགས་བཅུའི་འཇིག་རྟེན་གྱི་ཁམས་རབ་འབྱམས་ན་དམྱལ་བ་དག་གང་དག་ཇི་སྙེད་ཡོད་པ་རྣམས་གནས་དེ་དག་ཏུ་ནི་ལུས་ཅན་རྣམས་དག་པའི་ཞིང་ཁམས་བདེ་བ་ཅན་དུ་སྐྱེ་བ་ལྟ་བུར་བདེ་བས་དགའ་བར་ཤོག་ཅིག། ཆུ་བུར་ཅན་སོགས་གྲང་བས་ཤིན་ཏུ་ཉམ་ཐག་པ་རྣམས་དྲོ་བའི་བདེ་བ་ཐོབ་པར་ཤོག་ཅིག། བྱང་ཆུབ་སེམས་དཔའི་ཐུགས་རྗེའི་སྤྲིན་ཆེན་པོ་ལས་བྱུང་བའི་ཆུ་བོ་མཐའ་ཡས་པའི་ཆར་པ་རྣམས་ཀྱིས་ཚ་བས་ཤིན་ཏུ་ཉམ་ཐག་པ་རྣམས་བསིལ་བར་ཤོག་ཅིག། རལ་གྲི་ལོ་མའི་ནགས་ཚལ་ཅན་གྱི་དམྱལ་བར་ཡང་དམྱལ་བའི་སེམས་ཅན་དེ་དག་གི་མཐོང་ངོ་ལ་བརྒྱ་བྱིན་གྱི་སྐྱེད་མོས་ཚལ་ལྟ་བུ་དགའ་བའི་ཚལ་ཆེན་སྡུག་གུ་ཡིད་དུ་འོང་བ་དང་ལྡན་པར་ཤོག་ཅིག། ཤལ་མ་རི་ཡི་སྡོང་པོ་ཡང་དཔག་བསམ་ལྗོན་པའི་ཤིང་དུ་འཁྲུངས་པར་ཤོག་ཅིག། ལྕགས་ཀྱི་མཆུ་ཏོ་ཅན་གྱི་ཁྭ་ལ་སོགས་པ་རྣམས་ཀྱང་མཐིང་རིལ་དང་ངུར་པ་ཕོ་མོ་དག་དང་ངང་པ་དང་བཞད་ལ་སོགས་པར་གྱུར་ནས་སྐད་སྙན་འབྱིན་པས་དམྱལ་བའི་གནས་ཐམས་ཅད་མཛེས་པར་གྱུར་ཅིག། མེ་ཏོག་པདྨ་མཛེས་པ་དྲི་བསུང་ཞིམ་པོ་ཆེ་ལྡན་མཚོ་དག་གིས་དམྱལ་བའི་ས་ཕྱོགས་དག་ནི་ཉམས་དགར་འགྱུར་བར་ཤོག་ཅིག། མེ་མ་མུར་སོགས་ཀྱི་སོལ་ཕུང་དེ་ཡང་རིན་ཆེན་ཕུང་པོར་གྱུར་ཅིང་། ས་གཞི་ལྕགས་སྲེག་གི་མེས་བསྲེགས་པའ་གནས་དེ་ཡང་ཤེལ་གྱི་ས་གཞི་ཡིད་དུ་འོང་བ་བསྟར་བར་ཤོག་ཅིག། དམྱལ་བ་བསྡུས་འཇོམས་ཀྱི་རི་བོ་རྣམས་ཀྱང་མཆོད་པའི་ཚོགས་དུ་མས་གང་བ་ཡི་གཞལ་མེད་ཁང་དུ་གྱུར་ཅིང་། དེའི་ནང་དུ་བདེ་གཤེགས་སྲས་དང་བཅས་པས་གང་བར་ཤོག་ཅིག། མདག་མེའི་ཆར་དང་རྡོ་བསྲེགས་ཀྱི་ཆར་དང་། མཚོན་གྱི་ཆར་པ་དག་ཀྱང་དེང་ནས་བཟུང་སྟེ་མེ་ཏོག་གི་ཆར་པར་གྱུར་ཅིང་། ཕན་ཚུན་མཚོན་གྱིས་འདེབས་པ་དེ་ཡང་ནི་དེང་ནས་བཟུང་སྟེ་རྩེ་ཕྱིར་མེ་ཏོག་འཕེན་པར་ཤོག་ཅིག། ཐལ་ཚན་གྱི་ཆུ་བོ་རབ་མེད་མེ་དོང་འདྲ་ནང་བྱིང་བ་དག་ཤ་ཀུན་ཞིག་པར་གྱུར་ནས་རུང་གོང་མེ་ཏོག་ཀུནྡའི་མདོག་ལྟར་དཀར་བ་རྣམས་ཀྱང་། བདག་གི་དགེ་བའི་སྟོབས་ཀྱིས་ལྷ་ཡི་ལུས་ཐོབ་ནས་ལྷ་མོ་རྣམས་དང་ལྷན་ཅིག་ཁྲུས་ཀྱི་རྫིང་བུ་དལ་གྱིས་འབབ་པ་རྣམས་སུ་གནས་པར་ཤོག་ཅིག། རྒྱུ་མཚན་ཅིའི་ཕྱིར་དམྱལ་བའི་གནས་འདིར་ནི་གཤིན་རྗེའི་མི་དང་ཁྭ་དང་བྱ་རྒོད་ལ་སོགས་པ་མི་བཟད་འཇིགས་སུ་རུང་བ་རྣམས་ཀྱང་སྐྲག་པར་བྱེད་ཅིང་། ཀུན་ནས་དཀྲིགས་པའི་མུན་པ་རྣམས་ཐུགས་རྗེའི་འོད་ཟེར་གྱིས་བསལ་ནས་བདེ་དགའ་བསྐྱེད་པའི་མཐུ་བཟང་འདི་ཀོ་སུ་ཡི་མཐུ་སྙམ་སྟེ། གྱེན་དུ་བལྟས་ན་ནམ་མཁའི་དཀྱིལ་ན་ཕྱག་ན་རྡོ་རྗེ་འབར་བ་བཞུགས་པ་མངོན་སུམ་དུ་མཐོང་ནས་རབ་ཏུ་དགའ་བའི་ཤུགས་ཀྱིས་སྡིག་པ་དང་བྲལ་ནས་དེ་དང་ལྷན་ཅིག་འགྲོགས་པར་ཤོག་ཅིག། མེ་ཏོག་སྣ་ཚོགས་པའི་ཆར་པ་སྤོས་ཆུ་ད་འདྲེས་པ་འབབ་པ་ཡིས་དམྱལ་བའི་མེ་མདག་ཆིལ་ཆིལ་གསོད་པ་མཐོང་བར་གྱུར་ནས་གློ་བུར་དུ་བདེ་བས་ཚིམ་པ་འདི་ཅི་ཡིན་བསམས་ནས་ནམ་མཁའ་བལྟས་པ་དང་། སེམས་ཅན་དམྱལ་བ་པ་རྣམས་ཀྱིས་ཕྱག་ན་པདྨོ་སྤྱན་རས་གཟིགས་མངོན་སུམ་དུ་མཐོང་བར་ཤོག་ཅིག། ཀྱེ་གྲོགས་པོ་དག་འཇིགས་པ་བོར་ལ་རིངས་པར་ཚུར་ཤོག་ཅིག་དང་། འུ་བུའི་ཐད་དུ་ནི་ཐུགས་རྗེ་ཅན་གང་གིས་མཐུ་ཡིས་སྡུག་བསྔལ་ཀུན་དང་བྲལ་ཞིང་དགའ་བའི་ཤུགས་ཕྱིན་པར་མཛད་ལ། འགྲོ་བ་ཀུན་ནས་ཡོངས་སུ་སྐྱོབ་པའི་བྱང་ཆུབ་སེམས་དཔའ་བརྩེ་བ་ཚད་མེད་་པའི་སྙིང་རྗེ་སྐྱེས་པར་གྱུར་པ་འཇམ་དཔལ་གཞོན་ནུ་རལ་པའི་ཟུར་ཕུད་ལྔ་ཅན་འདོ་འབར་བས་དམྱལ་བའི་འཇིགས་པ་མེད་པར་བྱེད་པ་སུ་ཞིག་བདག་ཅག་གི་གནས་སུ་ཕྱིན་པར་འདུག་གི། དམྱལ་བ་པ་ཁྱོད་རྣམས་ཀྱི་མིག་གིས་བལྟ་བྱ་གང་ཞིག། བརྒྱ་བྱིན་དང་ཚངས་དབང་ལ་སོགས་ལྷ་བརྒྱའི་གཙུག་གཅོད་པན་དག་གིས་འཇམ་དཔལ་དབྱངས་ཀྱི་ཞབས་ཀྱི་པདྨོ་ལ་མཆོད་ཅིང་། ཐུགས་རྗེས་བརླན་པའི་སྤྱན་རབ་ཏུ་མཛེས་པ་ཅན་གྱི་དབུ་ལ་མེ་ཏོག་དུ་མའི་ཚོགས་ཀྱི་ཆར་འབབ་པ། ཁང་བརྩེགས་ཡིད་དུ་འོང་བ་ལྷ་མོ་སྟོང་ཕྲག་བསྟོད་དབྱངས་སྒྲོགས་པ་དང་ལྡན་པ་ན་བཞུགས་པ་འདི་ལ་ལྟོས་ཞེས་འབོད་པར་བྱེད་ཅིང་། འཇམ་དབྱངས་དེ་འདྲ་མཐོང་ནས་ད་ནི་སེམས་ཅན་དམྱལ་བ་པ་རྣམས་དགའ་བའི་ཅ་ཅོ་འདོན་པར་ཤོག་ཅིག། དེ་ལྟར་གཞུང་ལུགས་འདི་བརྩམས་པའི་བདག་གི་དགེ་རྩས་ཀུན་ཏུ་བཟང་པོ་ལ་སོགས་བྱང་ཆུབ་སེམས་དཔའ་སྒྲིབ་པ་མེད་པའི་ཚོགས་སྤྲིན་ཕུང་གཏིབས་པ་ལྟ་བུ། མཐོང་ན་ཡིད་ལ་བདེ་བ་ཁྱད་པར་ཅན་བསྐྱེད་པ་དང་ལྡན་པ་དེ་རྣམས་ལ་བསིལ་ཞིང་དྲི་ཞིམ་པོའི་ངད་དང་ལྡན་པའི་ཆར་པ་འབེབས་པར་མཐོང་ནས་སེམས་ཅན་དམྱལ་བ་པ་དེ་དག་མངོན་པར་དགའ་བར་གྱུར་ཅིག། དུད་འགྲོ་རྣམས་ནི་ཕན་ཚུན་གཅིག་ལ་གཅིག་ཟ་བའི་སྡུག་བསྔལ་གྱིས་མཚོན་འཇིགས་པ་ཀུན་དང་བྲལ་བར་ཤོག་ཅིག། བྱང་སྒྲ་མི་སྙན་པའི་མི་ཇི་ལྟ་བ་བཞིན་དུ་ཡི་དྭགས་རྣམས་ནི་འདོད་ཡོན་གྱི་བདེ་བ་དང་ལྡན་པར་གྱུར་ཅིག། འཕགས་པ་སྤྱན་རས་གཟིགས་དབང་ཕྱུག་གི་ཕྱག་ནས་འབབ་པའི་འོ་རྒྱུན་གྱི་ཡི་དྭགས་རྣམས་ནི་ཚིམ་པར་བྱས་ཤིང་ཁྲུས་བྱས་པས་བཀྲེས་སྐོམ་མེ་འབར་བའི་ཚ་གདུང་དང་བྲལ་ནས་རྟག་ཏུ་བསིལ་བར་ཤོག་ཅིག། ལོང་བ་རྣམས་ཀྱིས་མིག་ཐོབ་ནས་གཟུགས་མཐོང་ཞིང་། འོན་པས་རྟག་ཏུ་སྒྲ་ཐོས་པར་ཤོག་ཅིག། ལྷ་མོ་སྒྱུ་འཕྲུལ་ཇི་ལྟ་བ་བཞིན་དུ་སྦྲུམ་མའང་གནོད་པའི་སྡུག་བསྔལ་མེད་པར་བཙའ་བར་ཤོག་ཅིག། གཅེར་བུ་རྣམས་ཀྱིས་གོས་བཟང་པོ་དག་དང་། བཀྲེས་པ་རྣམས་ཀྱིས་ཟས་ཅི་འདོད་པ་དང་ནི། སྐོམ་པ་རྣམས་ཀྱིས་ཆུ་གཙང་ཡན་ལག་བརྒྱད་ལྡན་དག་དང་། བཏུང་བ་ཞིམ་པོ་གཞན་མང་པོ་ཡང་ཐོབ་པར་ཤོག་ཅིག། བཀྲེན་པ་དབུལ་པོ་རྣམས་ཀྱིས་ནོར་མང་པོ་ཐོབ་པར་ཤོག་ཅིག། གཉེན་དང་བྲལ་བའི་མྱ་ངན་གྱིས་ཉམ་ཐག་པ་རྣམས་ཀྱང་དགའ་བ་དང་བདེ་བ་རྒྱ་ཆེན་པོ་ཐོབ་པར་ཤོག་ཅིག། ཡི་ཆད་རྣམས་ཀྱང་དོན་གྲུབ་པས་ཡིད་སོས་ཤིང་བདེ་བ་བརྟན་པ་ཕུན་སུམ་ཚོགས་པར་ཤོག་ཅིག། སེམས་ཅན་ལུས་ལ་ནད་ཡོད་པ་ཇི་སྙེད་པ་རྣམས་མྱུར་དུ་ནད་ཐམས་ཅད་ལས་ཐར་པར་གྱུར་ཅིག། འགྲོ་བའི་ནད་རླུང་མཁྲིས་བད་ཀན་ལྡན་འདུས་དང་གློ་བུར་རྐྱེན་གྱི་དབང་ལས་བྱུང་བ་སོགས་ནི་མ་ལུས་པ་རྟག་ཏུ་འབྱུང་བ་མེད་པར་ཤོག་ཅིག། མི་དང་མི་མིན་གྱི་གནོད་པས་སྐྲག་པ་རྣམས་ནི་འཇིགས་པ་མེད་པའི་གདེང་དམ་པ་ཐོབ་པར་ཤོག་ཅིག། བཙོན་རང་བཅིངས་པ་རྣམས་ནི་གྲོལ་བར་གྱུར་ལ། མཐུ་མེད་པ་རྣམས་ནི་སྒོ་གསུམ་གྱི་མཐུ་སྟོབས་ཆེན་པོ་དང་ལྡན་ཅིང་། ཐམས་ཅད་ཀྱང་སེམས་ནི་ཕན་ཚུན་འཇམ་ཞིང་མཉེན་པར་གྱུར་ཅིག། མགྲོན་པོ་དག་ནི་ཐམས་ཅད་ལ་གང་དུ་འགྲོ་བའི་ཕྱོགས་རྣམས་ཐམས་ཅད་བདེ་བར་ཤོག་ཅིག། དེ་དག་གང་གི་དོན་དུ་་འགྲོ་བར་བྱེད་པ་དེ་འབད་མི་དགོས་པ་ཉིད་དུ་གྲུབ་པར་གྱུར་ཅིག། གྲུ་དང་གྲུ་ཆེན་ཏེ་གཟིངས་ལ་ཞུགས་པ་རྣམས་ཀྱང་ཡིད་ལ་བསམ་པ་མཐའ་དག་འགྲུབ་པར་གྱུར་ཏེ། ཆུ་ཡི་འགྲམ་ངོགས་སུ་བདེ་བར་ཕྱིན་ནས་རང་རང་གི་གཉེན་དང་ལྷན་ཅིག་ཏུ་འཕྲད་ནས་དགའ་བར་ཤོག་ཅིག། བགྲོད་དཀའི་མྱ་ངན་གྱི་ཐང་སོགས་སུ་ལམ་གོལ་ཞིང་རྒྱུས་མེད་པར་འཁྱམས་པ་རྣམས་ལམ་མཐུན་པའི་མགྲོན་པོ་དག་དང་ཕྲད་པར་གྱུར་ནས་ཆོམ་རྐུན་དང་སྟག་སོགས་འཇིགས་པ་མེད་པར་མི་ངལ་ཞིང་བདེ་བླག་ཏུ་འདོང་བར་ཤོག་ཅིག། འབྲོག་དགོན་པ་སོགས་ལམ་མེད་ཅིང་ཉམ་ང་བར་བྱིས་པ་ད་རྒན་པ་མགོན་སྐྱབས་མེད་པ་དང་། གཉིད་ལོག་པ་དང་ཆང་གིས་མྱོས་ཤིང་རབ་ཏུ་མྱོས་པའི་བག་མེད་པ་རྣམས་ལ་དཀར་པོའི་ཕྱོགས་ཀྱི་ལྷ་དག་གིས་སྲུང་བ་བྱེད་པར་ཤོག་ཅིག། མི་དལ་བའི་གནས་ཀུན་ལས་ཐར་བ་དང་། དད་པ་གསུམ་དང་བདེན་པ་གཉིས་ཀྱི་ཚུལ་ལམ་རྨོངས་པའི་ཤེས་རབ་ཐོབ་པས་གཞན་ཕྱིར་བརྩེ་བར་ལྡན་ཞིང་། ཟས་དང་སྤྱོད་པ་ཕུན་སུམ་ཚོགས་པར་གྱུར་ནས་རྟག་ཏུ་སྔ་མའི་ཚེ་རབས་དྲན་པར་གྱུར་ཅིག། སེམས་ཅན་ཐམས་ཅད་ཀྱི་མཁོ་རྒུ་དག་ཀྱང་ནམ་མཁའ་མཛོད་བཞིན་དུ་ཆོས་དང་མཐུན་པའི་ལོངས་སྤྱོད་ཐམས་ཅད་ཆད་པ་མེད་པར་ཤོག་ཅིག། དེའང་ཕན་ཚུན་རྩོད་པ་མེད་ཅིང་འཚེ་བ་མེད་པར་རང་དབང་དུ་ནི་ཅི་བདེར་སྤྱོད་པར་ཤོག་ཅིག། སེམས་ཅན་གཟི་བརྗིད་ཆུང་ངུ་གང་ཡིན་པ་དེ་དག་གཟི་བརྗིད་ཆེན་པོར་ཤོག་ཅིག། དཀའ་ཐུབ་ཅན་གང་ཞིག་གཟུགས་ངན་པ་རྣམས་གཟུགས་བཟང་པོ་མཛེས་ཤིང་ནད་མེད་པ་ཕུན་སུམ་ཚོགས་པར་གྱུར་ཅིག། འཇིག་རྟེན་ན་བུད་མེད་གང་དག་ཇི་སྙེད་ཡོད་པ་དེ་དག་སྐྱེས་པ་ཉིད་དུ་སྐྱེ་བར་འགྱུར་ཅིག། གཤིས་ངན་མ་རབ་རིགས་དམན་པ་ལ་སོགས་པ་རྣམས་ནི་མཐོ་བའི་ཡོན་ཏན་ཐོབ་ཅིང་ང་རྒྱལ་དག་ཀྱང་བཅོམ་པར་ཤོག་ཅིག། བདག་གི་སྤྱོད་འཇུག་བརྩམས་པའི་བསོད་ནམས་འདི་ཡིས་ནི། སེམས་ཅན་ཐམས་ཅད་མ་ལུས་པ་ཀུན་གྱིས་སྡིག་པ་ཐམས་ཅད་སྤངས་ནས་ནི་རྟག་ཏུ་དགེ་བ་བྱེད་པའི་བླང་དོར་ཕྱིན་ཅི་མ་ལོག་པར་ཤོག་ཅིག། བསམ་པ་བྱང་ཆུབ་ཀྱི་སེམས་བཟང་པོ་སྟོང་ཉིད་སྙིང་རྗེའི་སྙིང་པོ་ཅན་དང་མི་འབྲལ་ཞིང་། སྦྱོར་བ་བྱང་ཆུབ་ཀྱི་སྤྱོད་པ་ལ་གཞོལ་བ་དང་། སངས་རྒྱས་སྲས་དང་བཅས་པ་རྣམས་ཀྱིས་ཡོངས་སུ་བཟུང་ཞིང་བར་ཆད་བདུད་ཀྱི་ལས་རྣམས་ཀྱང་སྤོང་བར་ཤོག་ཅིག། སེམས་ཅན་དེ་དག་ཐམས་ཅད་ནི་བྱང་ཆུབ་སྒྲུབ་པའི་ཚེ་ན་ཚེ་ཡང་དཔག་མེད་རིང་བར་ཤོག་ཅིག། རྟག་ཏུ་ནད་མེད་བདེ་བར་ཆོས་མཐུན་གྱི་འབྱོར་བས་འཚོ་བར་འགྱུར་ཞིང་། དུས་མིན་དུ་འཆི་བའི་སྒྲ་ཡང་གྲགས་པར་མ་གྱུར་ཅིག། འཇིག་རྟེན་གྱི་ཁམས་རྣམས་སུ་དཔག་བསམ་ཤིང་གི་སྐྱེད་མོས་ཚལ་ཉམས་དགའ་བར་སངས་རྒྱས་དང་ནི་སངས་རྒྱས་སྲས་དམ་པའི་ཆོས་སྙན་སྒྲོགས་པས་གང་བ་ཡིས་ཕྱོགས་རྣམས་ཐམས་ཅད་གང་བར་ཤོག་ཅིག། གནས་ཐམས་ཅད་དུ་ཡང་ས་གཞི་དག་གསེག་མ་དང་ངམ་གྲོག་དང་ཚེར་མ་ལ་སོགས་པ་མེད་པ་དང་། མཐོ་དམན་མེད་པའི་ལག་མཐིལ་ལྟར་མཉམ་པ་བཻ་ཌཱུརྱའི་མདངས་འོད་གསལ་བའི་རང་བཞིན་རེག་ན་འཇམ་པོར་གནས་པར་གྱར་ཅིག། ཆོས་སྟོན་པའི་འཁོར་གྱི་དཀྱིལ་འཁོར་ཡོད་དགུར་ཏེ་ཐམས་ཅད་དུ་ཡང་བྱང་ཆུབ་སེམས་དཔའ་མང་པོ་དག་རང་རང་གི་རྫུ་འཕྲུལ་ལ་སོགས་པའི་ཡོན་ཏན་གྱི་ལེགས་པས་ས་སྟེང་མཐའ་དག་བརྒྱན་པར་མཛད་བཞིན་པས་ཡུན་རིང་པོར་བཞུགས་པར་གྱུར་ཅིག། ལུས་ཅན་ཀུན་གྱིས་འདི་ལྟར་བྱ་དང་ནི།། ཤིང་དང་ཉི་མ་སོགས་འོད་ཟེར་ཅན་ཐམས་ཅད་དང་ནམ་མཁའ་ལས་ཀྱང་དམ་པའི་ཆོས་ཀྱི་སྒྲ་རྒྱུན་མི་འཆད་པར་ཐོས་པར་ཤོག་ཅིག། སེམས་ཅན་དེ་དག་དུས་རྟག་ཏུ་སངས་རྒྱས་དང་སངས་རྒྱས་ཀྱི་སྲས་ཆེན་པོ་རྣམས་དང་ཕྲད་པར་གྱུར་ཅིག། མཆོད་པའི་སྤྲིན་ནི་མཐའ་ཡས་པས་འགྲོ་བའི་བླ་མ་རྒྱལ་བ་སྲས་དང་བཅས་པ་མཆོད་པར་ཤོག་ཅིག། དཀར་པོའི་ཕྱོགས་ཀྱི་ལྷ་ཡང་དུས་དུས་སུ་ཆར་འབེབས་ཤིང་རྩི་ཤིང་དང་ལོ་ཏོག་ཕུན་སུམ་ཚོགས་པར་ཤོག་ཅིག། རྒྱལ་པོ་རྣམས་ཀྱིས་ཆབ་སྲིད་ཆོས་བཞིན་དུ་སྐྱོང་བ་བྱེད་པར་གྱུར་ཅིག། འཇིག་རྟེན་དག་ཀྱང་བདེ་ཞིང་སྐྱིད་ལ་དར་བར་ཤོག་ཅིག། ནད་སེལ་བའི་སྨན་གྱི་རིགས་རྣམས་མཐུ་དང་ལྡན་པ་དང་གསང་སྔགས་ཀྱི་བཟླས་བརྗོད་བྱས་པ་ལས་ཀྱང་ཕན་ཡོན་ཇི་སྐད་བཤད་པ་ལྟར་མྱུར་དུ་འགྲུབ་པར་ཤོག་ཅིག། མཁའ་ལ་རྒྱུ་ཞིང་འགྲོ་བའི་མི་མ་ཡིན་སྲིན་པོ་ལ་སོགས་པ་གནོད་སེམས་དང་ཞེ་སྡང་ཅན་རྣམས་སྙིང་རྗེའི་སེམས་དང་ལྡན་པར་གྱུར་ཅིག། སེམས་ཅན་གྱི་སྡེ་རིས་འགའ་ཡང་སྡུག་པར་མ་གྱུར་ཅིག། སྡུག་བསྔལ་གྱི་རྒྱུ་སྡིག་པ་སྤྱད་པར་མ་གྱུར་ལ། སྡུག་བསྔལ་དེ་ཡི་འབྲས་བུ་ན་ཡང་མ་གྱུར་ཅིག། འཇིགས་པ་སྣ་ཚོགས་དང་གཞན་ཕན་ཚུན་གྱིས་བརྙས་པར་མི་འགྱུར་ཞིང་འགའ་ཡང་ཡིད་མི་བདེ་བར་མ་གྱུར་ཅིག། ཐེག་པ་ཆེ་ཆུང་གི་གཙུག་ལག་སྡེ་སྣོད་རྣམས་བཞུགས་པའི་ཁང་པ་དང་ཀུན་དགའ་ར་བ་རྣམས་སུ་དགེ་འདུན་མང་པོ་དག་གསུང་རབ་ཀློག་པ་དང་། ཁ་ཏོན་གྱིས་རྒྱས་པའི་བྱ་བ་འཕེལ་བས་ལེགས་པར་གནས་པར་ཤོག་ཅིག། རྟག་ཏུ་དེ་ན་གནས་པའི་དགེ་འདུན་རྣམས་་་་་་་བར་དུ་དབྱེན་མེད་ཅིང་མཐུན་པ་དང་། དགེ་འདུན་གྱིས་བསྒྲུབ་པར་བྱ་བའི་དོན་ཡང་འཇུག་པར་ཤོག་ཅིག། བསླབ་པ་རིན་པོ་ཆེ་གསུམ་འཛིན་པར་འདོད་པའི་དགེ་སློང་དག་གིས་གནས་དབེན་པ་དག་ཀྱང་ཐོབ་པར་ཤོག། དེར་ཡང་ཕྱི་ནང་གི་གཡེང་བ་འདུ་འཛི་ཐམས་ཅད་སྤངས་ནས་ནི་སེམས་ནི་ལས་སུ་རུང་བའི་ཏིང་ངེ་འཛིན་རྣམ་པར་དག་པ་སྒོམ་པར་གྱུར་ཅིག། དགེ་སློང་མ་རྣམས་ཀྱང་ཆོས་གོས་དང་ཁ་ཟས་སོགས་ཚེགས་ཆུང་ངུས་རྙེད་པ་བཟང་པོ་དང་ལྡན་ཞིང་ཕན་ཚུན་འཐབ་པ་དང་གནོད་པ་སྤོང་བར་ཤོག་ཅིག། དེ་བཞིན་དུ་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཀུན་ཀྱང་ཚུལ་ཁྲིམས་ཇི་ལྟར་ཁས་བླངས་པ་རྣམས་ནམ་ཡང་ཉམས་པ་མེད་པར་གྱུར་ཅིག། གལ་ཏེ་ཚུལ་ཁྲིམས་འཆལ་པར་སྲིད་ན་ཡང་དེ་ལ་འགྱོད་པ་དྲག་པོས་གདུང་བས་ཡིད་བྱུང་ནས་རྟག་ཏུ་སྟོབས་བཞིའི་བཤགས་སྡོམ་གྱིས་སྡིག་པ་ཐམས་ཅད་ཟད་པར་བྱེད་པར་ཤོག་ཅིག། ཕྱི་མ་རྣམས་སུ་བདེ་འགྲོ་དག་ཀྱང་ཐོབ་པར་གྱུར་ནས་དེར་ཡང་རབ་ཏུ་བྱུང་བའི་བརྟུལ་ཞུགས་མི་ཉམས་པར་ཤོག་ཅིག། སྡེ་སྣོད་གཞུང་ལུགས་རིག་པའི་གནས་མང་པོ་མཁྱེན་པའི་མཁས་པ་རྣམས་ནི་གཞན་ལས་ཁྱད་པར་དུ་འཇོག་པའི་སྒོ་ནས་བཀུར་བ་དང་བསོད་སྙོམས་བཟང་པོ་དག་ཀྱང་རྙེད་པར་ཤོག་ཅིག། དེའང་ཁེངས་སེམས་དང་ང་རྒྱལ་མེད་ཅིང་རྒྱུད་ནི་ཡོངས་སུ་དག་པ་དང་ཕྱོགས་རྣམས་ཀུན་ཏུ་སྙན་པའི་གྲགས་པས་ཁྱབ་པར་ཤོག་ཅིག། གཞན་ཡང་སེམས་ཅན་ཐམས་ཅད་ངན་སོང་གསུམ་གྱི་སྡུག་བསྔལ་མི་མྱོང་ཞིང་དཀའ་བ་དྲག་པོ་སྤྱད་པ་མེད་པར་ཡང་ལྷ་བས་ཀྱང་ཆེས་ལྷག་པའི་དལ་འབྱོར་གྱི་ལུས་ཀྱིས་ནི་ཐེག་པ་ཆེན་པོའི་ཚུལ་ལ་ཞུགས་ནས་འགྲོ་བ་དེ་དག་རྫོགས་པའི་སངས་རྒྱས་ཀྱི་གོ་འཕང་མྱུར་དུ་འགྲུབ་པར་ཤོག་ཅིག། གཉིས་པ་མཆོག་གི་མཆོག་གི་དགོངས་པ་རྫོགས་པའི་ཕྱིར་དུ་བསྔོ་བ་ནི། སེམས་ཅན་ཀུན་གྱིས་ལན་གྲངས་མང་དུ་སངས་རྒྱས་ཐམས་ཅད་མཆོད་པར་བྱེད་ཅིང་རྣམ་གྲོལ་སངས་རྒྱས་ཀྱི་བདེ་བ་བསམ་ཡས་བླ་མེད་ཀྱིས་དུས་རྟག་ཏུ་སེམས་ཅན་རྣམས་བདེ་བ་དང་ལྡན་པ་ཉིད་དུ་བྱེད་པར་གྱུར་ཅིག། བྱང་ཆུབ་སེམས་དཔའ་ཆེན་པོ་རྣམས་ཀྱིས་ནི་འགྲོ་བ་རྣམས་ཐར་བདེ་མཆོག་ལ་འགོད་པའི་དོན་ཐུགས་ལ་ཇི་ལྟར་དགོངས་པ་བཞིན་མྱུར་དུ་འགྲུབ་པར་ཤོག་ཅིག། མགོན་པ་རྫོགས་པའི་སངས་རྒྱས་དེ་ཡིས་ནི་གཞན་ལ་ཕན་བདེའི་ཁྱད་པར་གང་དགོངས་པ་མ་ལུས་སེམས་ཅན་རྣམས་ལའང་དེ་བཞིན་དུ་འབྱོར་བར་ཤོག་ཅིག། དེ་བཞིན་དུ་རང་སངས་རྒྱས་རྣམས་དང་རྒྱུན་ཞུགས་སོགས་ཀྱི་ཉན་ཐོས་རྣམས་ཀྱང་བདེ་བར་གྱུར་ཅིག། གཉིས་པ་རང་དོན་བྱང་ཆུབ་སྤྱོད་པའི་རྒྱུར་བསྔོ་བ་ནི། ཞི་བ་ལྷ་བདག་ཀྱང་རྒྱལ་སྲས་འཇམ་པའི་དབྱངས་ཀྱིས་རྗེས་སུ་བཟུང་བའི་བཀའ་དྲིན་གྱིས་ས་རབ་ཏུ་དགའ་བ་མ་ཐོབ་བར་དུ་རྟག་ཏུ་ཡོན་ཏན་མི་ཉམས་པའི་རྒྱུ་ཚེ་རབས་སང་མ་རྣམས་དྲན་པ་དང་། རབ་ཏུ་བྱུང་བའང་ཐོབ་པར་ཤོག་ཅིག། བདག་ནི་ཁ་ཟས་གྱི་ནས་ཀྱང་ཚེ་འདི་དང་ཕྱི་མ་གཞན་རྣམས་སུ་ལུས་ཉམས་དང་ལྡན་ཅིང་འཚོ་བར་ཤོག་ཅིག། ཚེ་རབས་ཀུན་ཏུ་རྣམ་གཡེངས་མེད་པའི་དབེན་པར་གནས་པ་ཕུན་སུམ་ཚོགས་པ་དང་ལྡན་པའང་ཐོབ་པར་ཤོག་ཅིག། དུས་གང་གི་ཚེ་ཞལ་ལྟ་བར་འདོད་པའམ་ཆོས་ཀྱི་དོན་ཅུང་ཟད་ཙམ་དྲི་བར་འདོད་ན་ཡང་ཡི་དམ་གྱི་ལྷ་མཆོག་མགོན་པོ་འཇམ་པའི་དབྱངས་དེ་ཉིད་ནི་གེགས་མེད་པར་ཡང་ཞལ་མངོན་སུམ་དུ་མཐོང་བར་ཤོག་ཅིག། ཕྱོགས་བཅུ་རབ་འབྱམས་ནམ་མཁའི་མཐས་གཏུགས་པའི་སེམས་ཅན་ཀུན་གྱི་དོན་གནས་སྐབས་དང་མཐར་ཐུག་གི་ཕན་བདེ་བསྒྲུབ་པར་བྱ་བའི་ཕྱིར་དུ། ཇི་ལྟར་འཇམ་པའི་དབྱངས་ཀྱི་སྤྱོད་པར་མཛད་པ་དེ་ལྟར་བདག་གི་སྤྱོད་པའང་དེ་དང་འདྲ་བར་ཤོག་ཅིག། དུས་ཇི་སྲིད་ནམ་མཁའ་གནས་པ་དང་། ཡུལ་འགྲོ་བ་ཇི་སྲིད་གནས་པར་གྱུར་པ་དེ་སྲིད་དུ་བདག་ནི་གཞན་དོན་དུ་སྲིད་པར་གནས་པར་གྱུར་ནས་འགྲོ་བའི་སྡུག་བསྔལ་མ་ལུས་པ་སེལ་བར་ཤོག་ཅིག། འགྲོ་བའི་སྡུག་བསྔལ་གྱི་ཁྱད་པར་གང་ཅིའང་རུང་དེ་ཀུན་བདག་ལ་སྨིན་ནས་གཞན་བདེ་བ་དང་ལྡན་པར་གྱུར་ཅིག། བྱང་ཆུབ་སེམས་དཔའི་དགེ་འདུན་མང་པོའི་ཐུགས་བསྐྱེད་སྟོབས་སུ་གྱུར་པའི་དོན་གྱིས་འགྲོ་བ་རྣམས་གནས་སྐབས་དང་མཐར་ཐུག་གི་བདེ་བ་ལ་སྤྱོད་པར་ཤོག་ཅིག། གསུམ་པ་གཉིས་དོན་བསྟན་པ་དར་རྒྱས་སུ་བསྔོ་བ་ནི། འགྲོ་བའི་སྡུག་བསྔལ་མཐའ་དག་སེལ་བའི་སྨན་གཅིག་པུ་ཉིད་དུ་གྱུར་པ་བདེ་བ་ཐམས་ཅད་འབྱུང་བའི་གནས་ཀུན་མཁྱེན་རྒྱལ་བའི་བསྟན་པ་རིན་པོ་ཆེ་ལུང་དང་རྟོགས་པའི་བདག་ཉིད་ཅན། དེར་འཛིན་གྱི་སྐྱེས་བུ་དམ་པ་རྣམས་ལྷན་ཅིག་རྙེད་པ་དྲི་མེད་རྙེད་ཅིང་ལེགས་པ་དང་བཀུར་སྟིའི་མཆོད་པ་རྒྱ་ཆེན་པ་ོདང་བཅས་སྟེ་ཡུན་པོའི་བར་དུ་འཇིག་རྟེན་འདིར་གནས་པར་གྱུར་ཅིག། གསུམ་པ་བརྩམས་པ་མཐར་ཕྱིན་ཅིང་མཇུག་ཡོངས་སུ་རྫོགས་པའི་དོན་སྟོན་པ་ལའང་བཞི། བཀའ་དྲིན་དྲན་པའི་ཕྱག་བྱ་བ། ལེའུའི་མཚན་བཤད་པ། གང་གིས་བརྩམས་པའི་མཛད་བྱང་དང་། མཇུག་ལོ་ཙཱ་བའི་འགྱུར་བྱང་བཤད་པའོ།། དང་པོ་ནི། ལྷག་པའི་ལྷ་གང་གི་དྲིན་གྱིས་བདག་ལ་དགེ་བའི་བློ་གྲོས་ཐོས་བསམ་སྒོམ་གསུམ་གྱི་ཤེས་རབ་ཁྱད་པར་ཅན་གྱི་སྒོ་ནས་མཁས་པའི་བྱ་བ་མཐའ་དག་ལ་མི་འཇིགས་པའི་སྤོབས་པ་མཆོག་ཏུ་དགེ་བ་དང་། བསྟན་བཅོས་འདི་བརྩམས་པའི་བློ་ཁྱད་པར་འཕགས་པ་བྱུང་ཞིང་། སླད་ནས་ཀྱང་ལེགས་པའི་དཔལ་ཡོན་དུ་མ་ཞིག་འབྱུང་བའི་གནས་སུ་གྱུར་པ་ཡིན་པས་ན། རྒྱལ་སྲས་འཇམ་པའི་དབྱངས་ལ་རྩེ་གཅིག་ཏུ་གུས་པས་ཕྱག་འཚལ་ལོ།། སྐྱེས་བུ་དམ་པ་མཁྱེན་བརྩེ་ནུས་གསུམ་གྱི་བདག་ཉིད་མ་འདྲིས་སྐྱེ་རྒུའི་མགོན་དང་དཔུང་གཉེན་མཆོག་ཏུ་གྱུར་པ་གང་གི་བཀའ་དྲིན་གྱིས་བདག་གི་རྒྱུད་ལ་ལས་ཉོན་གྱི་རྒུད་ཚོགས་མཆིས་སོ་ཅོག་བསལ་ཞིང་སྤངས་རྟོགས་ཀྱི་ཡོན་ཏན་དར་བ་དང་རྒྱས་པར་མཛད་པའི་ཐེག་པ་ཆེན་པོའི་དགེ་བའི་བཤེས་གཉེན་རྣམས་ལའང་བདག་གི་སྒོ་གསུམ་གུས་པས་ཕྱག་འཚལ་ལོ།། གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསྔོ་བ་ཞེས་བྱ་བའི་ལེའུ་སྟེ་བཅུ་པའོ།། 
གསུམ་པ་མཛད་བྱང་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་སློབ་དཔོན་ཤཱནྟ་དེ་བ་སྟེ་ཞི་བ་ལྷས་མཛད་པ་རྫོགས་སོ།། 
བཞི་པ་འགྱུར་བྱང་ནི། རྒྱ་གར་གྱི་མཁན་པོ་སརྦ་ཛྙ་དེ་ཝ་སྟེ་ཐམས་ཅད་མཁྱེན་པའི་ལྷ་དང་། ཞུ་ཞེན་གྱི་ལོ་ཙཱ་བ་བནྡེ་དཔལ་བརྩེགས་ཀྱིས་ཁ་ཆེའི་དཔེ་ལས་ཞུས་ཏེ་གཏན་ལ་ཕབ་པ་ལས། སླད་ཀྱི་རྒྱ་གར་གྱི་མཁན་པོ་རྷརྨ་ཤྲཱི་བྷ་དྲ་སྟེ་ཆོས་དཔལ་བཟང་པོ་དང་། ཞུ་ཆེན་གྱི་ལོ་ཙཱ་བ་བནྡེ་རིན་ཆེན་བཟང་པོ་དང་། ཤཱཀྱ་བློ་གྲོས་ཀྱིས་ཡུལ་དབུས་ཀྱི་དཔེ་དང་འགྲེལ་པ་དང་མཐུན་པར་བཅོས་ཤིང་བསྒྱུར་ཏེ་གཏན་ལ་ཕབ་པའོ།། ཡང་དུས་ཕྱིས་རྒྱ་གར་གྱི་མཁན་པོ་སུ་མ་ཏེ་ཀཱིརྟི་སྟེ་ལེགས་པའི་བློ་གྲོས་གྲགས་པ་དང་། ཞུ་ཞེན་གྱི་ལོ་ཙཱ་བ་དགེ་སློང་རྔོག་བློ་ལྡན་ཤེས་རབ་ཀྱིས་དག་པར་བཅོས་ཤིང་བསྒྱུར་ཏེ་ལེགས་པར་གཏན་ལ་ཕབ་པའོ།།
དགེ་ལེགས་གྲགས་སྙན་སྲིད་ཞིའི་དབྱིངས་ཁྱབ་ཐེག་པ་ཆེན་པོའི་གཞུང་ལམ་ཉིད།། དགེ་ལེགས་ཡོན་ཏན་ཀུན་གྱི་འབྱུང་གནས་ཕན་བདེ་དམ་པའི་གཞི་གཅིག་པུ།། དགེ་ལེགས་བྱང་ཆུབ་སྤྱོད་ལ་འཇུག་པའི་སྙིང་སྟོབས་ལྡན་རྣམས་དགའ་བའི་གནས།། དགེ་ལེགས་ངོ་མཚར་མཐའ་དག་འདུས་པའི་ཆོས་ཚུལ་འདི་ཀོ་རྨད་དུ་བྱུང་།། གཞུང་འདི་སྔོན་ཆད་འཕགས་བོད་མཁས་རྣམས་ཀྱིས།། བཀྲལ་བའི་དགོངས་འགྲེལ་མང་ཞིག་མཆིས་མོད་ཀྱི།། ཉིན་མོའི་ཕྱོགས་གྱུར་ཆུ་སྐྱེས་འདབ་མ་བཞིན།། སླར་ཡང་དགའ་དང་གུས་དང་དད་པས་བགྱིས།། གཞུང་ཚིག་དཀྱུས་སུ་འགྲིབ་ཅིང་གོ་སླ་བ།། དམ་པའི་གསུང་དང་སྔ་མའི་འགྲེལ་པ་ལ།། བསྟེན་ནས་འབྲུ་བརྣན་གསལ་བོར་བྲིས་བ་འདི།། ཐར་པ་དོན་གཉེར་སྐྱེས་བུའི་དཔལ་དུ་གྱུར།། དེ་ལྟའི་དགེ་རྩས་འཇམ་པའི་དབྱངས་ལ་སོགས།། དཔའ་ཆེན་རྣམས་ཀྱི་བྱང་ཆུབ་སྤྱོད་རྗེས་བསྙེགས།། འགྲོ་ཁམས་ཇི་སྲིད་གཞན་དོན་འབའ་ཞིག་གིས།། མ་རྒན་ཡོངས་ཀྱི་རེ་འདོད་སྐོང་བྱེད་ཤོག། ཅེས་པའང་ཀུན་མཁྱེན་འཇམ་དབྱངས་བླ་མའི་བཀའ་དྲིན་གྱིས་ཐར་པ་དོན་དུ་གཉེར་བའི་གོ་སྐབས་རྙེད་པའི་ཚེ་ན། མཁས་དབང་ད་པ་འཇིགས་མེད་ཆོས་ཀྱི་དབང་པོའི་གསུང་རྒྱུན་བསྡུས་དོན་ས་བཅད་ཀྱི་རིམ་པ་དང་འབྲུ་བརྣན་ཚུལ་བཅས་པས་དྲངས་ཏེ། ཐེག་པ་ཆེན་པོའི་རིགས་ཡོངས་སུ་སད་པའི་དགེ་བའི་བཤེས་གཉེན་གྲགས་པ་རྒྱལ་མཚན་གྱི་ཞལ་སྔ་ནས་གཞུང་བཤད་ཞིབ་མོར་ཐོས་པ་གཞིར་བཞག། རྒྱལ་སྲས་རིན་པོ་ཆེ་ཐོགས་མེད་ཞབས་དང་ས་བཟང་པཎ་ཆེན་གྱི་འགྲེལ་པ་ནས་ཀྱང་ཅི་རིགས་བཏུས་ཏེ་བརྗེད་བྱང་མཆན་བུའི་དོད་ཐུབ་ཉུང་ངུ་རྣམ་གསལ་དུ་བྱས་པ་འདི་ནི། ཐུགས་རྗེའི་དབང་ཕྱུག་ཕྱག་ན་པདྨོའི་གདུལ་བྱར་གྱུར་པའི་ལུས་བོད་དང་བོད་ཆེན་པོའི་ལྗོངས་རྣམས་སུ་སྙིགས་མ་ལས་ཀྱང་ཆེས་སྙིགས་མར་གྱུར་པའི་རང་རྟགས་ཀྱི་སྐྱེ་བོ་མི་སྲུན་པ་མང་པོས་འཁྲུགས་རྩོད་དང་ལོག་སྤྱོད་ཁོ་ན་ལ་གཞོལ་བའོ་སྐབས་སུ་བབས་པ་ན། ཐེག་པ་ཆེན་པོའི་བློ་སྦྱོང་ལ་འདུན་པའི་དཱ་རི་དྲ་ཀརྨ་ཚེ་དབང་དཔལ་ལྡན་ནམ། རྒྱལ་སྲས་འཇམ་དབྱངས་ཆོས་ཀྱི་ཉི་མ་བློ་གྲོས་རྒྱས་པའི་སྡེ་ཞེས་བགྱི་བས་བསྔགས་འོས་ཡོན་ཏན་གྱི་ཁྱད་པར་དུ་མས་མངོན་པར་མཐ་ོབའི་དབེན་ཁྲོད་བདེ་ཆེན་པདྨ་ཤེལ་ཕུག་དང་ལྷན་ཅིག་པའི་ཁང་བཟང་བདེ་ལྡན་པདྨོ་བཀོད་པ་ག་ལ་བར་སྦྱར་བ་སྟེ། མཐའ་ཀླས་པའི་འགྲོ་བ་རྣམས་རྒྱལ་བ་ཐུབ་པ་མཆོག་གི་གོ་འཕང་མྱུར་དུ་མངོན་པར་བྱེད་པའི་རྒྱུར་གྱུར་ཅིག། སརྦ་དཱ་ཤུ་བྷཾ།         
༈	སྟོན་མཆོག་ལྷ་མིའི་བླ་མ་ཤཱཀྱའི་གཙོ།། རྒྱལ་སྲས་འཇམ་དཔལ་དབྱངས་དང་ཞི་བ་ལྷ།། ཛེ་ཏཱ་རི་དང་ཟླ་གྲགས་ཆུང་བའི་ཞབས།། ཇོ་བོ་གུ་ཎ་ཤྲཱི་ལ་གསོལ་བ་འདེབས།། ཀན་ཀ་ཤྲཱི་སུ་མ་ཏི་ཀཱིརྟི།། བློ་ལྡན་ཤེས་རབ་སློབ་དཔོན་ཇོ་བཙུན་པ།། མཁས་པ་བུ་སྟོན་ཐུགས་སྲས་ལོ་ཙཱ་བ།། གཡག་ཕྲུག་སངས་རྒྱས་དཔལ་ལ་་གསོལ་བ་འདེབས།། སངས་རྒྱས་འཕེལ་དང་ཕྲིན་ལས་མི་བསྐྱོད་རྗེ།། དཀོན་མཆོག་འབྱུང་གནས་ཀརྨ་ཆགས་མེད་ཞབས།། གྲུབ་པའི་དབང་ཕྱུག་པདྨ་རིག་འཛིན་རྗེར།། གསོལ་བ་འདེབས་སོ་ཐུགས་རྗེས་བྱིན་གྱིས་རློབས།། ནམ་མཁའ་འོད་གསལ་ཐེག་མཆོག་བསྟན་འཛིན་ཞབས།། བཀྲ་ཤིས་རྒྱ་མཚོ་རིག་འཛིན་བཟང་པོ་དང་།། སེམས་དཔའ་ཆེན་པ་པདྨ་བཀྲ་ཤིས་ལ།། གསོལ་བ་འདེབས་སོ་ཐུགས་རྗེས་བྱིན་གྱིས་རློབས།། རྒྱལ་བའི་སྲས་པོ་གཞན་ཕན་མཐའ་ཡས་དང་།། དྲིན་ཅན་བླ་མ་འཇིགས་མེད་ངོ་མཚར་དཔལ།། བྱང་ཆུབ་སེམས་ཀྱི་མངའ་བདག་ཐམས་ཅད་ལ།། གསོལ་བ་འདེབས་སོ་ཐུགས་རྗེས་བྱིན་གྱིས་རློབས།། ཚད་མེད་བཞི་ཡི་ཞིང་ས་གཤིན་པོ་ལ།། བྱང་ཆུབ་སེམས་ཀྱི་མྱུ་གུ་རབ་ཏུ་འཁྲུངས།། ཕྱིན་དྲུག་ལས་ཀྱི་འབྲས་བཟང་ཆེར་སྨིན་ཏེ།། ཁམས་གསུམ་འཁོར་བའི་ཉེར་འཚོའི་གཞིར་གྱུར་ཅིག། བདག་གཞན་མཉམ་ཉིད་རྟོགས་པའི་ཡེ་ཤེས་ཀྱིས།། བདག་གཞན་གཉིས་འཛིན་འཆིང་བ་ཀུན་བཅད་ནས།། རང་གཞན་དོན་གཉིས་ལྷུན་གྱིས་གྲུབ་པ་དང་།། བྱང་ཆུབ་སེམས་མཆོག་འབྱོང་བར་བྱིན་གྱིས་རློབས།། ཞེས་སྤྱོད་འཇུག་བརྒྱུད་པའི་གསོལ་འདེབས་འདི་ནི་དཔལ་སྤྲུལ་རྒན་པསོ་བྲིས་པ་དགེ། 
༈	ཨོཾ་སྭསྟི། སྲིད་ཞིའི་མཐའ་གཉིས་མུན་པ་ལས་གྲོལ་པའི།། ཀུན་མཁྱེན་ཡེ་ཤེས་ཉི་མ་འགྲོ་བློའི་མཁར།། འདྲེན་བྱེད་རྒྱལ་སྲས་སྤྱོད་པའི་འཁོར་ལོ་ཅན།། རིན་ཆེན་བྱང་སེམས་ཤིང་རྟ་དེ་ལ་འདུད།། ༡ གང་དུ་ཞུགས་ན་རྣམ་མཁྱེན་ནོར་བུའི་གླིང་།། ཕུན་ཚོགས་རྒྱ་མཚོའི་གླིང་དུ་ཕྱིན་ངེས་པའི།། རྒྱལ་སྲས་སྤྱོད་པ་རྒྱ་མཚོའི་ལམ་བཟང་དུ།། འཇུག་བྱེད་ལེགས་བཤད་སྣང་བ་དམ་པ་འདི།། ༢ རྨད་བྱུང་ཉམས་རྟོགས་ཡེ་ཤེས་དཀྱིལ་འཁོར་ནི།། དྲི་མེད་འཕོ་འགྱུར་བྲལ་བར་རྙེད་པའི་མཐུས།། ངོ་མཚར་གཏམ་བདུན་ཤིང་རྟ་དང་ལྡན་པའི།། ཞི་བའི་ལྷ་དེས་ནམ་མཁའི་དབྱིངས་ནས་སྤྲོས།། ༣ འདོད་འཇོ་བྱང་སེམས་ནོར་བུའི་འཁྲི་ཤིང་ནི།། མ་སྐྱེས་སྐྱེས་པར་བྱེད་པའི་ཞིང་ས་གཤིམ།། སྐྱེས་ཟིན་མི་ཉམས་སྲུང་བའི་ར་བ་མཁྲེགས།། གོང་དུ་སྤེལ་བའི་ཐབས་མཁས་ཅན་འདི་རྨད།། ༤ འདི་ལ་མཁས་གྲུབ་ཚོགས་རྣམས་གཅིག་ཏུ་གུས།། ཉན་སེམས་སྒོམ་དང་རྣམ་བཤད་དག་ཀྱང་བྱས།། རྗེས་འབྲེལ་ལེགས་བཤད་པང་དཀར་ཕྲེང་བ་འདི།། གཞུང་དོན་བྱེད་པོ་མཆོག་གི་དགོངས་པ་བཞིན།། ༥ རྒྱལ་སྲས་འཇམ་དབྱངས་ཆོས་ཀྱི་ཉི་མ་ཞེས།། དྲི་མེད་བློ་གྲོས་སྣང་བ་རྒྱས་པ་དེས།། ཟབ་རྒྱས་དོན་གྱི་གེ་སར་ཆེས་གསལ་བའི།། སྡེབ་ལེགས་ཚིག་གི་འདབ་སྟོང་བཀྲ་བར་བྱས།། ༦ དེ་སླད་རིན་ཆེན་ཆོས་སྦྱིན་འཛད་མེད་ཆར།། ལུགས་ཟུང་དཔལ་མངའ་མདའ་དཔོན་བཀྲས་མཐོང་བའི།། ལྕམ་ཆུང་སྒྲོལ་མ་ཚེ་རིང་ཞེས་བྱ་བས།། སྐུ་གཤེགས་གཅུང་པོའི་དགེ་རྩར་སྤར་དུ་བསྒྲུབས།། ༧ བསམ་སྦྱོར་རྣམ་དཀར་འོ་མའི་ཆུ་གཏེར་ལས།། ལེགས་འཁྲུངས་དགེ་ཚོགས་དྲི་མེད་ཟླ་ཤེལ་ཁམས།། དུང་དང་པད་རྩ་ལྟར་དཀར་གང་ཐོབ་དེས།། འགྲོ་ཀུན་སྲིད་ཞིའི་གདུང་བ་ལས་གྲོལ་ཤོག། ༨ བསྟན་འཛིན་སྐྱེས་མཆོག་སུ་བཞུགས་ཞབས་པད་བརྟན།། བསྟན་པ་རིན་ཆེན་མི་ནུབ་དར་ཞིང་རྒྱས།། བསྟན་རྩ་དགེ་འདུན་འདུས་སྟེ་གྲངས་མེད་འཕེལ།། བསྟན་འགྲོའི་རྫོགས་ལྡན་ཡང་ཡང་འཆར་བར་ཤོག། ༩ ཡངས་པའི་རྒྱལ་ཁམས་སྤྱི་དང་གང་ལྗོངས་ན།། བསོད་ནམས་རྫོགས་ལྡན་སྤྲིན་ཆེན་ལས་བྱུང་བའི།། ཕུན་ཚོགས་འདོད་རྒུའི་ཆར་རྒྱུན་འཛད་མེད་ཀྱིས།། འགྲོ་རྣམས་བདེ་སྐྱིད་དགའ་བ་བརྒྱ་ལྡན་ཤོག། ༡༠ གང་གི་ཆེད་བྱས་ཚེ་རིང་སྐལ་ལྡན་དེ།། ད་ལྟ་གང་དུ་གནས་ཀྱང་ལེགས་བྱས་འདིས།། འཁྲུལ་སྣང་སྡུག་བསྔལ་འཁོར་ལོ་བཙན་ཐབས་སུ།། བཅད་ནས་རྣམ་དག་ཞིང་དུ་བརྫུས་སྐྱེས་ཤོག། ༡༡ རྣམ་དཀར་བྱེད་པོ་མི་རྗེ་ལྕམ་སྲས་རྣམས།། ཚེ་འདིའི་བསམ་རྒུ་ལྷུན་གྱིས་གྲུབ་པ་དང་།། ལྷན་ཅིག་རྒྱལ་སྲས་སྤྱོད་པ་རྒྱ་མཚོས་མཛེས།། སྐྱེ་བ་ཀུན་ཏུ་ཆོས་ཀྱི་དབང་ཕྱུག་ཤོག། ༡༢ ཀུན་དགའི་སྣང་བ་མཚུངས་མེ་རབ་སྟེར་བའི།། ཞི་བསིལ་ལུང་རྟོགས་རྒྱུ་སྐར་ཇི་སྙེད་དང་།། བྱང་ཆུབ་སེམས་ཀྱི་ཟླ་བ་བདུད་རྩིའི་མཛོད།། བདག་སོགས་འགྲོ་བའི་ཡིད་མཁར་འཆར་གྱུར་ཅིག། ༡༣ ཞི་བ་འཆི་མེད་བདུད་རྩིའི་གནས་དམ་པ།། བླ་ན་མེད་པའི་བྱང་ཆུབ་སུམ་རྩེན་དུ།། སྐུ་གསུམ་ལྷུན་འགྲུབ་དགའ་བའི་ཚལ་དེ་ན།། འགྲོ་ཀུན་མྱུར་དུ་འཇུག་པའི་བཀྲ་ཤིས་ཤོག། ༡༤ ཅེས་པའང་སྡེ་དགེའི་སྤར་ཁང་ཆོས་མཛོད་ཆེན་མོར་བཞུགས་སུ་གསོལ་སྐབས་སྤར་བྱང་སྨོན་ཚིག་འདི་ནི་འཇམ་དབྱངས་དགེ་ལེགས་སམ། བརྡ་སྤྲོད་པའི་བཏགས་མིང་ལེགས་བཤད་སྨྲ་བའི་སེང་གེ་ཞེས་བགྱི་བས་བྲིས་པ་སྟེ། གོང་སྨོན་ཐམས་ཅད་བླ་མ་རྒྱལ་བ་སྲས་དང་བཅས་པའི་ཐུགས་རྗེས་དེ་དེ་བཞིན་དུ་འགྲུབ་པར་གྱུར་ཅིག།   །།