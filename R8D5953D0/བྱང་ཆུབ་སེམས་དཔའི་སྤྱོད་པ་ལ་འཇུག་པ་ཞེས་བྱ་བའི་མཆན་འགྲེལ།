༄༅།།བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བའི་མཆན་འགྲེལ་བཞུགས་སོ།།

༄༅།།རྒྱ་གར་སྐད་དུ། བོ་དྷི་སཏྭ་ཙརྱ་ཨ་བ་ཏ་ར། 

བོད་སྐད་དུ། བྱང་ཆུབ་སེམས་དཔའི་སྤྱོད་པ་ལ་འཇུག་པ། 

སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། 

བདེ་བའི་སྒྲ་ནི་མཛེས་པ་ལ་སོགས་པ་དོན་གསུམ་ལ་འཇུག་སྟེ། ཆོས་ཐམས་ཅད་རང་བཞིན་མེད་པའི་དེ་ཁོ་ན་ཉིད་དུ་རྟོགས་པས་མཛེས་པར་གཤེགས་པ་དང་། སྐྱེ་བ་དང་འདོད་ཆགས་ལ་སོགས་པའི་ཉེས་པ་རྣམས་ཀྱི་རྒྱུ་ངར་འཛིན་པའི་ས་བོན་མ་རིག་པ་རྣམ་པ་ཐམས་ཅད་དུ་སྤངས་པས་སླར་མི་ལྡོག་པར་གཤེགས་པ་དང་། ཉེས་པ་ཐམས་ཅད་ཀྱི་བག་ཆགས་ལུས་དང་ངག་དང་སེམས་ཀྱི་གནས་ངན་ལེན་གྱི་མཚན་ཉིད་དང་རང་གི་རྟོགས་པའི་ལམ་སྟོན་པ་ལ་མི་གསལ་བ་སྤངས་པས་མ་ལུས་པར་གཤེགས་པ་སྟེ། དེ་ལྟར་བདེ་བར་གཤེགས་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྟོགས་པ་དང་བསྟན་པ་ཆོས་ཀྱི་སྐུ་མངའ་བ་ས་རབ་ཏུ་དགའ་བ་ལ་སོགས་པ་བརྙེས་པ་རྒྱལ་བའི་གདུང་འཛིན་པ་དམ་པའི་ཆོས་ཀྱི་མཛོད་འཛིན་པ་གདུལ་བྱའི་ལྷག་མ་བསྐྱང་བ་སྟེ་རྒྱུ་གསུམ་དང་ལྡན་པའི་སྲས་བྱང་ཆུབ་སེམས་དཔའི་ཚོགས་དང་བཅས་པ་དང་། 

གཞན་ཡང་ཕྱག་བྱ་བར་འོས་པ་མཁན་པོ་དང་སློབ་དཔོན་ལ་སོགས་པ་ཀུན་ལའང་སྒོ་གསུམ་གུས་པར་བྱས་ནས་ཕྱག་འཚལ་ཏེ། 

བདེ་བར་གཤེགས་པའི་སྲས་བྱང་ཆུབ་སེམས་དཔའ་རྣམས་ཀྱི་སྡོམ་པའམ་བསླབ་པར་བྱ་བ་དག་ལ་ཇི་ལྟར་འཇུག་པ་ནི། 

བཅོམ་ལྡན་འདས་ཀྱིས་གསུང་རབ་ཏུ་ཇི་ལྟར་བསྟན་པའི་ལུང་བཞིན་དུ་བདག་གིས་མདོར་བསྡུས་ནས་ནི་བརྗོད་པར་བྱ་སྟེ། མདོ་སྡེ་སྣ་ཚོགས་པ་རྣམས་སུ་ཤིན་ཏུ་རྒྱས་པར་བསྟན་པ་དེ་ཁོ་བོས་མདོར་བསྡུས་ནས་བསྟན་པར་བྱའོ་ཞེས་པའི་དོན་ནོ།།

དོན་ཟབ་མོ་ལུང་ལས་སྔོན་ཆད་མ་བྱུང་བ་ཡང་འདིར་བརྗོད་པ་མེད་ལ། །

ཚིག་གི་སྡེབ་སྦྱོར་མཁས་པའང་བདག་ལ་ཡོད་པ་མིན་ཏེ། 

དེ་ཉིད་ཀྱི་ཕྱིར་བཀའ་དང་བསྟན་བཅོས་སྔ་མ་དག་ལས་ལྷག་པའི་གཞན་དོན་འབྱུང་བའི་བསམ་པའང་བདག་ལ་མེད་ཀྱང་། །

རང་གི་ཡིད་ལ་བྱང་ཆུབ་ཀྱི་སེམས་བསྒོམས་ནས་གོམས་པར་བྱ་བའི་ཕྱིར་ངས་བསྟན་བཅོས་འདི་བརྩམས། 

འདས་པའི་རྐྱེན་བསྟན་པ་ནི་ནང་གི་དངོས་པོ་རྫོགས་པར་ཐུགས་ལ་བཞག་པ་ཡིན་ནོ།།ཡིད་ལ་བྱེད་པའི་དགེ་བ་བྱང་ཆུབ་ཀྱི་སེམས་བསྒོམ་པ་སྟེ་བསྐྲུན་པའི་ཕྱིར་བདག་གི་དད་པའི་ཤུགས་ཏེ་སེམས་དང་བའི་རྒྱུན་བསྟན་བཅོས་བརྩམས་པ་འདི་དག་གིས་ཀྱང་རེ་ཞིག་སྟེ་ཐོག་མར་གོང་ནས་གོང་དུ་འཕེལ་བར་འགྱུར་ལ། 

བདག་དང་སྐལ་བ་མཉམ་པ་རྫོགས་པའི་བྱང་ཆུབ་དོན་དུ་གཉེར་བ་གཞན་གྱིས་ཀྱང་། 

ཅི་སྟེ་གཞུང་ངམ་དོན་འདི་དག་མཐོང་ཞིང་རྟོགས་ན་དོན་ནམ་དགོས་པ་ཡོད་པར་འགྱུར་རོ།།

སྡོམ་པ་ལ་འཇུག་པའི་ཕྱིར་གླེང་བསླང་བ་ནི་དལ་འབྱོར་ཀྱི་ཆོས་བཅོ་བརྒྱད་པོ་ཚོགས་པ་འདི་ནི་རྙེད་པར་ཤིན་ཏུ་དཀའ། 

སྐྱེས་བུའི་དོན་མངོན་པར་མཐོ་བ་དང་ངེས་པར་ལེགས་པའི་མཚན་ཉིད་དེ་དེ་སྒྲུབ་པའམ་རྫོགས་པར་བྱེད་པའི་ཡན་ལག་ཏུ་གྱུར་པའི་ལུས་རྟེན་ཐོབ་པར་གྱུར་པ་ལ། 

གལ་ཏེ་དེ་ལྟ་བུར་གྱུར་པ་འདི་ལ་རང་དང་གཞན་གྱི་དོན་དུ་ཕན་པ་དམ་པའི་ཆོས་ཤིག་མ་བསྒྲུབས་ན། 

ཕྱིས་ནི་འདི་འདྲ་བ་ཡང་དག་པར་འབྱོར་བའམ་ཕྲད་བར་ག་ལ་འགྱུར་ཏེ། །མི་ཁོམ་པའི་གནས་སྐབས་ན་ཤིན་ཏུ་རྙེད་པར་དཀའ་བའི་ཕྱིར་ན་ཆོས་རབ་ཏུ་རྣམ་པར་འབྱེད་པར་བྱ་བར་མི་ནུས་པའི་ཕྱིར་རོ་སྙམ་དུ་དགོངས་པའོ།།

ད་ནི་བྱང་ཆུབ་ཀྱི་སེམས་ཡོངས་སུ་བཟུང་བའི་དོན་དུ་དེ་ལ་འདོད་པར་བསྐྱེད་པའི་ཕྱིར་ཕན་ཡོན་བསྟན་པ་ནི། 

ཇི་ལྟར་ན་ཉི་མ་མེད་པའི་མཚན་མོ་ཟླ་བ་མེད་པའི་མུན་ནག་སྐར་མ་མེད་པའི་སྤྲིན་རུམ་ན། 

གློག་འགྱུ་བ་ན་སྐད་ཅིག་ཙམ་ལ་དེ་དངོས་པོར་གྱུར་པ་རྣམས་རབ་ཏུ་སྣང་བར་སྟོན་པ་ལྟར། 

བཞིན་དུ་སངས་རྒྱས་ཀྱི་བྱིན་གྱིས་བརླབ་ཀྱི་མཐུ་ཡིས་བརྒྱ་ལམ་ན། 

འཇིག་རྟེན་གྱི་སྐྱེ་བོའི་རྒྱུད་ལ་ཕན་པ་དང་བདེ་བའི་རྒྱུར་གྱུར་བའི་བསོད་ནམས་ཀྱི་བློ་གྲོས་ཐང་འགའ་ཙམ་འབྱུང་ངོ༌།།

དེ་ལྟ་བས་ན་དགེ་བ་ཉམ་ཆུང་ངུ་སྟོབས་དང་བྲལ་བ་ཉིད་ཡིན་ལ་དུས་རྟག་ཏུ་སྡིག་པ་སྟོབས་ཆེན་པོ་དམྱལ་བ་ལ་སོགས་པའི་སྡུག་བསྔལ་སྐྱེད་པར་བྱེད་པས་ཤིན་ཏུ་མི་བཟད་བ། 

དེ་ནི་རྫོགས་པའི་བྱང་ཆུབ་ཉིད་ལ་སེམས་ཅན་ཐམས་ཅད་གདོན་བར་བྱ་བའི་སེམས་མིན་པ། 

དགེ་བ་གཞན་གང་ཞིག་གིས་ཟིལ་གྱིས་གནན་བར་འགྱུར། 

སྔོན་སློབ་པ་ལམ་གྱི་དུས་ན་བསྐལ་བ་དུ་མར་འབད་པས་རབ་ཏུ་དགོངས་པར་མཛད་པ་ཡི།།

ཐུབ་དབང་བཅོམ་ལྡན་འདས་རྣམས་ཀྱིས་བྱང་ཆུབ་ཀྱི་སེམས་འདི་ཉིད་ཕན་བདེ་ཐམས་ཅད་ཀྱི་རྒྱུ་ཡིན་པར་གཟིགས་ཏེ། 

འདིས་ནི་ཚད་མེད་ཅིང་གཞལ་དུ་མེད་པའི་སྐྱེ་བོའི་ཚོགས་རྣམས་ཀྱིས། 

བདེ་བའི་མཆོག་རྫོགས་པའི་བྱང་ཆུབ་བདེ་བླག་སྟེ་མྱུར་བ་ཉིད་དུ་ཐོབ་བར་བྱེད་དོ།།

རང་དང་གཞན་པ་ཕན་པའི་རྒྱུ་ཉིད་ཡིན་པ་འདིའི་ཕྱིར་ཡང་བྱང་ཆུབ་ཀྱི་སེམས་ཡོངས་སུ་གཏོང་བར་མི་བྱའོ་ཞེས་བསྟན་པའི་ཕྱིར་སྲིད་པའི་སྡུག་བསྔལ་བརྒྱ་ཕྲག་སྟེ་མཐར་ཐུག་པ་མེད་པ་དག་གཞོམ་བར་འདོད་ཅིང་། 

བདག་ཉིད་འབའ་ཞིག་གི་མ་ཡིན་བར་སེམས་ཅན་ཐམས་ཅད་ཀྱི་མི་བདེ་བ་མ་མཐའ་དག་བསལ་བར་འདོད་བ་དང་། 

མངོན་པར་མཐོ་བ་དང་ངེས་པར་ལེགས་པའི་བདེ་བ་མང་པོ་བརྒྱ་ཕྲག་དག་ལ་སྤྱོད་པར་འདོད་པས་ཀྱང་། 

བྱང་ཆུབ་ཀྱི་སེམས་འདི་ཉིད་དུས་རྟག་ཏུ་གཏང་བར་མི་བྱའོ།།

བྱང་ཆུབ་ཀྱི་སེམས་རང་གི་རྒྱུད་ལ་སྐྱེས་པར་གྱུར་ན་སྐད་ཅིག་གཅིག་གིས། 

འཁོར་བའི་བཙོན་རར་འདོད་ཆགས་ལ་སོགས་པས་བསྡམས་པའི་ཉམ་ཐག་པ་རྣམས། 

མིང་གནས་འགྱུར་ཏེ་བདེ་བར་གཤེགས་པ་རྣམས་ཀྱི་སྲས་ཞེས་བརྗོད་བར་བྱ་ཞིང༌། 

དོན་གནས་འགྱུར་ཏེ་འཇིག་རྟེན་གྱི་ལྷ་དང་ལྷ་མིན་དང་མིར་བཅས་པས་ཕྱག་བྱ་བར་འགྱུར་རོ།།

ཡོན་ཏན་དང་ཕན་ཡོན་མཐོང་བ་འདི་ལས་ཀྱང་བྱང་ཆུབ་ཀྱི་སེམས་བླང་བ་ལ་འབད་པར་བྱའོ་ཞེས་བསྟན་པ་ནི་གསེར་འགྱུར་གྱི་རྩི་ཡི་རྣམ་པ་ཤིན་ཏུ་ཆེར་སྒྱུར་བར་བྱེད་པའི་མཆོག་ལྟ་བུ། མི་གཙང་བའི་རང་བཞིན་གྱི་ལུས་འདི་བླངས་ཏེ་བཟུང་ནས་རྒྱལ་བའི་སྐུ། རིན་ཆེན་རིན་ཐང་མེད་པར་བསྒྱུར་བར་བྱེད་པས་ན། དེ་སྒྱུར་བར་བྱེད་པའི་བྱང་ཆུབ་ཀྱི་སེམས་ཞེས་བྱ་བ་འདི་ཇི་ལྟར་བླང་བ་བཞིན་གཡོ་བ་མེད་པར་རབ་ཏུ་བརྟན་པར་ཟུངས་ཤིག །འཕགས་པ་བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་དངུལ་ཆུའི་རིགས་གསེར་དུ་སྣང་བ་ཞེས་བྱ་བ་ཡོད་དེ། དེ་སྲང་གཅིག་གིས་ཀྱང་ལྕགས་སྲང་སྟོང་གསེར་དུ་བསྒྱུར་རོ།།དངུལ་ཆུ་སྲང་གཅིག་པོ་ནི་ལྕགས་སྲང་སྟོང་པོ་དེས་ཟད་པར་བྱ་བའམ་ལྕགས་སུ་བསྒྱུར་བར་མི་ནུས་སོ།།དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་དགེ་བའི་རྩ་བ་ཡོངས་སུ་བསྔོས་པའི་ཡེ་ཤེས་ཀྱིས་ཡོངས་སུ་བཟུང་བ་ནི་ལས་དང་ཉོན་མོངས་པའི་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ། ཆོས་ཐམས་ཅད་མཁྱེན་པའི་གསེར་གྱི་ཁ་དོག་ཏུ་བྱེད་ཀྱང་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་བཅུད་ཀྱིས་ལེན་གཅིག་པོ་དེ་ནི་ལས་དང་ཉོན་མོངས་པའི་ལྕགས་ཐམས་ཅད་ཀྱིས་ཀྱང་ཉོན་མོངས་པའམ་ཟད་པར་བྱ་བར་མི་ནུས་སོ།། ཞེས་གསུངས་སོ།། 

སྲིད་པའི་འགྲོ་བ་རྣམས་སུ་འབྱོར་བར་འདོད་པ་རྣམས་ཀྱིས་ཀྱང་འདིར་ཐེ་ཚོམ་དང་ཕྱིན་ཅི་ལོག་མི་བྱའོ་ཞེས་བསྟན་པ་ནི། 

འགྲོ་བའི་དེད་དཔོན་གཅིག་པུ་རྫོགས་པའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཚད་མེད་ཅིང་གཞལ་དུ་མེད་པའི་བློས། 

ལེགས་པར་ཡོངས་སུ་བརྟགས་ན་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཀྱི་རྒྱུ་ཡིན་པའི་ཕྱིར་རིན་ཐང་ཆེ་བས། 

འགྲོ་བ་ལྔའི་གནས་དང་བྲལ་བར་འདོད་པ་རྣམས། 

རིན་ཆེན་བྱང་ཆུབ་ཀྱི་སེམས་འདི་ཉིད་དྲན་པའི་སྒོ་ནས་ལེགས་པར་དང་ཤེས་བཞིན་གྱི་སྒོ་ནས་བརྟན་པར་ཟུངས་ཤིག །དེའང་འཕགས་པ་བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་ཇི་སྲིད་དུ་ཉི་མ་དང་ཟླ་བའི་དཀྱིལ་འཁོར་གྱི་འོད་ཀྱིས་སྣང་བར་བྱེད་པ་དེ་སྲིད་དུ་ནོར་དང༌། འབྲུ་དང་། རིན་པོ་ཆེ་དང་། ས་ལེ་སྦྲམ་དང་། དངུལ་དང་། མེ་ཏོག་དང་། ཕྲེང་བ་དང་། བྱུག་པ་དང་། གོས་དང་། ལོངས་སྤྱོད་གང་ཇི་སྙེད་པ་དེ་དག་ཐམས་ཅད་ཀྱིས་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་བཟོད་དོ།། དེ་བཞིན་དུ་ཇི་སྲིད་དུ་དུས་གསུམ་དུ་ཐམས་ཅད་མཁྱེན་པའི་ཡེ་ཤེས་ཀྱིས་ཆོས་ཀྱི་དབྱིངས་ཀྱི་ཡུལ་སྣང་བར་མཛད་པ་དེ་སྲིད་དུ་ལྷ་དང་མིའི་སེམས་ཅན་ཐམས་ཅད་དང་། ཉན་ཐོས་དང་རང་སངས་རྒྱས་ཀྱི་དགེ་བའི་རྩ་བ་ཟག་པ་དང་བཅས་པ་དང་། ཟག་པ་མེད་པ་གང་ཇི་སྙེད་པ་དེ་དག་ཐམས་ཅད་ཀྱིས་བྱང་ཆུབ་ཏུ་སེམས་བསྐྱེད་པའི་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་ཆོག་གོ་ཞེས་གསུངས་སོ།། 

མཆོག་ཏུ་ཐུན་མོང་མ་ཡིན་པ་ཕུལ་དུ་བྱུང་བ་དང་ལྡན་པའི་དཔག་བསམ་གྱི་ཤིང་ལྟ་བུ་ཆེ་བའི་བདག་ཉིད་བསྟན་པའི་ཕྱིར་སེམས་བསྐྱེད་ཀྱིས་ཟིན་པ་མ་ཡིན་པའི་དགེ་བ་གཞན་ཀུན་ཆུ་ཤིང་གིས་འབྲས་བུ་ལན་གཅིག་བསྐྱེད་ནས་སླར་མི་བསྐྱེད་པ་བཞིན་དུ་ནི། ལྷ་དང་མིའི་བདེ་བའི་འབྲས་བུ་བསྐྱེད་ནས་དགེ་བ་རང་ཉིད་ཟད་པར་འགྱུར་བ་ཉིད་ཡིན་ལ། 

བྱང་ཆུབ་སེམས་ཀྱི་དགེ་བ་ནི་ལྗོན་ཤིང་བཟང་པོ་བཞིན་དུ་དུས་རྟག་པར་ཡང་། 

ལྷ་དང་མིར་སྐྱེས་པ་རྣམས་ལ་བདེ་བ་ཕུན་སུམ་ཚོགས་པའི་འབྲས་བུ་འབྱིན་པས་ཀྱང་མི་ཟད་པར་གོང་ནས་གོང་དུ་འཕེལ་བར་འགྱུར་རོ།། དེ་ཡང་བློ་གྲོས་མི་ཟད་པས་བསྟན་པ་ལས། བཙུན་པ་ཤཱ་ར་དྭ་ཏིའི་བུ་འདི་ལྟ་སྟེ། དཔེན་ན་རྒྱ་མཚོ་ཆེན་པོར་ཆུའི་ཐིག་པ་ལྷུང་བ་ནི་བསྐལ་པའི་མཐར་ཐུག་གི་བར་དུ་བར་མ་དོར་ཡོངས་སུ་ཟད་པའམ་གཏུགས་པ་མེད་དོ།། དེ་བཞིན་དུ་བྱང་ཆུབ་ཏུ་ཡོངས་སུ་བསྔོས་པའི་དགེ་བའི་རྩ་བ་ནི་བྱང་ཆུབ་ཀྱི་སྙིང་པོ་ལ་ལ་ཐུག་གི་བར་དུ་བར་མ་དོར་ཡོངས་སུ་ཟད་པའམ་གཏུགས་པ་མེད་དོ་ཞེས་གསུངས་སོ།། 

ཡང་མི་དགེ་བའི་ཕྱོགས་ཟད་པར་བྱེད་པའི་རྒྱུ་ཡང་ཡིན་པར་བསྟན་པ་ནི། 

སྡིག་པ་ཤིན་ཏུ་མི་བཟད་པ་མཚམས་མེད་པའི་ལས་ལྟ་བུར་བྱས་ན་ཡང་། སྐྱེས་བུ་དཔའ་བོ་སྟོབས་དང་ལྡན་པ་དག་ལ་བསྟེན་ནས་འཇིགས་པ་ཆེན་པོ་ལས་སྒྲོལ་བ་ལྟར། བྱང་ཆུབ་ཀྱི་སེམས་གང་ལ་བསྟེན་ནས་སྐད་ཅིག་ཡུད་ཙམ་ཉིད་ཀྱིས་སྒྲོལ་བར་འགྱུར་བ་ཡིན་པས། དེ་ལ་བག་ཡོད་པ་ཅན་རྣམས་ཀྱིས་ཅིས་མི་བསྟེན། དེ་ལ་བློ་གྲོས་མི་ཟད་པས་བསྟན་པ་ལས། རིགས་ཀྱི་བུ་འདི་ལྟ་སྟེ། དཔེར་ན་སྐྱེས་བུ་དཔའ་བོ་ལ་ཡང་དག་པར་བསྟེན་པ་ན་དགྲ་བོ་ཐམས་ཅད་མི་འཇིགས་སོ།། དེ་བཞིན་དུ་བྱང་ཆུབ་ཏུ་སེམས་བསྐྱེད་པའི་སྐྱེས་བུ་དཔའ་བོ་ཡང་དག་པར་བསྟེན་པའི་བྱང་ཆུབ་སེམས་དཔའ་ནི་ཉེས་པར་སྤྱོད་པའི་དགྲ་བོ་ཐམས་ཅད་ཀྱིས་མི་འཇིགས་སོ་ཞེས་གསུངས་སོ།། 

བྱང་ཆུབ་སེམས་ཀྱིས་སྡིག་པ་ཟད་པའི་དཔེ་གཞན་ཡང་དེས་ནི་དུས་མཐའི་མེས་བསམ་གཏན་དང་པོ་མན་ཆད་སྲེག་པ་དེ་བཞིན་དུ་སྡིག་པ་ཆེན་པོ་ངན་སོང་གི་རྒྱུར་གྱུར་པ་རྣམས། 

སྐད་ཅིག་གཅིག་གིས་ངེས་པར་སྲེག་པར་བྱེད་པས། 

བྱང་ཆུབ་ཀྱི་སེམས་དེ་ཡི་ཕན་ཡོན་ཏེ་ངོ་བོ་ཉིད་དུ་གྱུར་པའི་ཡོན་ཏན་དཔག་ཏུ་མེད་པ་དག །བྱམས་མགོན་བློ་དང་ལྡན་པས་བྱང་ཆུབ་སེམས་དཔའ་གཞོན་ནུ་ནོར་བཟང་ལ་བཤད་དོ།། དེ་ལྟར་ཡང་སྡོང་པོ་བཀོད་པ་ལས། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ།། འགྲོ་བ་ཐམས་ཅད་ཀྱི་དཀར་པོའི་ཆོས་རྣམ་པར་འཕེལ་བར་བྱེད་པས་ཞིང་ས་ལྟ་བུའོ།།འཇིག་རྟེན་ཐམས་ཅད་བརྟེན་པས་ས་ལྟ་བུའོ།། བྱང་ཆུབ་སེམས་དཔའ་ཐམས་ཅད་ཡོངས་སུ་སྲུང་བས་ཕ་ལྟ་བུའོ།། དབུལ་བ་ཐམས་ཅད་ཡང་དག་པར་གཅོད་པས་རྣམ་ཐོས་ཀྱི་བུ་ལྟ་བུའོ།། དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ།། བསམ་པ་བསམ་པ་ཐམས་ཅད་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་པོ་ལྟ་བུའོ།། ཉོན་མོངས་པའི་དགྲ་ཕམ་པར་བྱ་བ་ལ་མདུང་ཐུང་ལྟ་བུའོ།། ཞེས་བྱ་བ་ལ་སོགས་པ་རྒྱ་ཆེར་གསུངས་སོ།། 

ད་ནི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་བསྟན་པའི་ཕྱིར་ཕན་ཡོན་བསྟན་མ་ཐག་པའི་བྱང་ཆུབ་ཀྱི་སེམས་དེ་མདོར་བསྡུ་ན། 

རྣམ་པ་གཉིས་སུ་ཤེས་པར་བྱ་སྟེ། 

འགྲོ་བ་ཐམས་ཅད་འཁོར་བ་ལས་སྒྲོལ་ཏེ་རྫོགས་པའི་བྱང་ཆུབ་ཆེན་པོར་བཀོད་པར་སྨོན་པའི་སེམས་དང་ནི། སེམས་སྔ་མ་དེ་སྔོན་དུ་སོང་ནས་སྡོམ་པ་བླངས་ཏེ་བྱང་ཆུབ་ཐོབ་པའི་ཕྱིར་ཚོགས་རྣམས་ལ་འཇུག་པ་ཉིད་ཡིན་ནོ།། ཉིད་ཀྱི་སྒྲས་འདི་གཉིས་ཁོ་ནའོ་ཞེས་པའི་དོན་ནོ།། དེ་སྐད་དུ་ཡང་སྡོང་པོ་བཀོད་པ་ལས།། རིགས་ཀྱི་བུ་སེམས་ཅན་གྱི་འཇིག་རྟེན་སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་དེ་དག་ཀྱང་དཀོན་ནོ།། དེ་བས་ཀྱང་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཇུག་པའི་སེམས་ཅན་དེ་དག་ནི་ཤིན་ཏུ་དཀོན་ནོ་ཞེས་གསུངས་སོ།། 

ད་ནི་དབྱེ་བ་དེ་ཉིད་དཔེས་གསལ་བར་བྱེད་པ་ནི། 

དཔེར་ན་སྐྱེས་བུ་འགའ་ཞིག་མངོན་པར་འདོད་པའི་ཡུལ་དུ་ཕྱིན་པར་བྱ་བའི་ཆེད་དུ་འགྲོ་བར་འདོད་པ་དང་ཡང་གཞན་ཞིག་ནི་དེར་ཕྱིན་པར་བྱ་བའི་ཆེན་དུ་དངོས་སུ་འགྲོ་བ་ཡི།། བྱེ་བྲག་ཇི་ལྟར་སོ་སོར་ཤེས་པ་ལྟར། དེ་བཞིན་དུ་མཁས་པ་རྣམས་ཀྱིས་སྨོན་པ་དང་འཇུག་པའི་སེམས་འདི་གཉིས་ཀྱི། བྱེ་བྲག་རིམ་པ་བཞིན་དུ་ཤེས་པར་བྱའོ།།དེའང་འཕགས་པ་བྱམས་པའི་རྣམ་པར་ཐར་པ་ལས། རིགས་ཀྱི་བུ་འདི་ལྟ་སྟེ། དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་། རྡོ་རྗེ་རིན་པོ་ཆེའི་མིང་ཡང་མི་འདོར་ལ། དབུལ་བ་ཐམས་ཅད་ཀྱང་རྣམ་པར་བཟློག་གོ།རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནན་ཏན་དང་བྲལ་བས་ཀྱང་ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་། བྱང་ཆུབ་སེམས་དཔའི་མིང་ཡང་མི་འདོར་ལ། འཁོར་བའི་དབུལ་བ་ཐམས་ཅད་ཀྱང་རྣམ་པར་ཟློག་གོ་ཞེས་གསུངས་ཤིང༌། འཕགས་པ་རྒྱལ་པོ་ལ་གདམས་པའི་མདོ་ལས་ཀྱང་། རྒྱལ་པོ་ཆེན་པོ་ཁྱོད་བྱ་བ་མང་བ་བྱེད་པ་མང་བ་སྟེ། རྣམ་པ་ཐམས་ཅད་ཀྱི་ཐམས་ཅད་དུ་སྦྱིན་པའི་ཕ་རོལ་ཏུ་ཕྱིན་པ་ལ་བསླབ་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཀྱི། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་འདུན་པ་དང་། དད་པ་དང་དོན་དུ་གཉེར་བ་དང་། སྨོན་པ་འགྲོ་ཡང་རུང་། འགྲེང་ཡང་རུང་། འདུག་ཀྱང་རུང་། ཉལ་ཡང་རུང་། སད་ཀྱང་རུང་། ཟ་ཡང་རུང་། འཐུང་ཡང་རུང་། རྟག་པ་རྒྱུན་དུ་དྲན་པར་གྱིས་ལ་ཡིད་ལ་ཟུང་སྟེ་སྒོམས་ཤིག་ཅེས་པ་ནས། རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ཀྱི་སེམས་ཀྱི་དགེ་བའི་རྩ་བའི་ལས་ཀྱི་རྣམ་པར་སྨིན་པས་ལན་དུ་མར་ལྷའི་ནང་དུ་སྐྱེས་ཤིང༌། ལན་དུ་མར་མིའི་ནང་དུ་སྐྱེས་ཏེ་ལྷ་དང་མི་ཐམས་ཅད་དུ་སྐྱེས་པ་ན་དབང་པོ་བྱེད་པར་གྱུར་ཀྱང་ད་དུང་ཞེས་བྱ་བ་ལ་སོགས་པ་རྒྱ་ཆེར་གསུངས་པ་ལྟར། 

བྱང་ཆུབ་སྨོན་པའི་སེམས་བསྐྱེད་པ་ལས་ནི། 

འཁོར་བར་འཁོར་བའི་ཚེ་དེ་ལྟར་འབྲས་བུ་རྒྱ་ཆེ་བར་འབྱུང་ཡང་། 

ཇི་ལྟར་འཇུག་པའི་སེམས་བཞིན་དུ།། 

བསོད་ནམས་ཉིད་རྒྱུན་ཆགས་ཤིང་བར་མེད་པར་འབྱུང་བ་མིན་ནོ།། 

དུས་གང་ནས་བཟུང་སྟེ་སེམས་ཅན་གྱི་ཁམས། 

མཐའ་ཡས་པ་རྣམས་རབ་ཏུ་དགྲོལ་བར་བྱ་བའི་ཕྱིར། 

སྦྱིན་སོགས་ལ་འཇུག་པ་མི་ལྡོག་པ་ཡི་སེམས་ཀྱིས་སུ། 

འཇུག་པ་བྱང་ཆུབ་ཀྱི་སེམས་དེ་ཡང་དག་པར་བླངས་པར་གྱུར་པ། 

དེ་ནས་བཟུང་སྟེ་གཉིད་ལོག་གམ།། བག་མེད་པ་དང་འགྲོ་བ་དང་འགྲེང་བ་དང་འདུག་པ་དང་ཟ་བ་དང་བརྒྱལ་བ་ལ་སོགས་པར་གྱུར་ཀྱང་བསོད་ནམས་ཀྱི་ཤུགས། རྒྱུན་མི་འཆད་པ་དུ་མ་ཞིག །སྐད་ཅིག་རེ་རེ་ལ་ནམ་མཁའ་དང་མཉམ་པར་རབ་ཏུ་འབྱུང་ངོ༌།། དེ་ཡང་འཕགས་པ་ཏིང་ངེ་འཛིན་རྒྱལ་པོ་ལས། དེ་ལྟ་བས་ན་གཞོན་ནུ་ཁྱོད་ཀྱིས་སྒྲུབ་པ་སྙིང་པོར་གྱུར་པ་ལ་བསླབ་པར་བྱ་སྟེ། ཅིའི་ཕྱིར་ཞེ་ན། གཞོན་ནུ་སྒྲུབ་པ་སྙིང་པོར་བྱེད་པ་ལ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དཀའ་བ་མ་ཡིན་ནོ་ཞེས་གསུངས་སོ།། 

འདི་ནི་བསོད་ནམས་དཔག་ཏུ་མེད་པ་དང་ལྡན་པའི་འཐད་པ་དང་བཅས་པར། 

ལག་བཟངས་ཀྱིས་ནི་ཞུས་པ་ལས། 

ཐེག་པ་དམན་པ་ལ་མོས་པའི་སེམས་ཅན་རྣམས་དེ་ལས་བཟློག་པའི་དོན་གྱི་ཕྱིར་དུ། 

དེ་བཞིན་གཤེགས་པ་ཉིད་ཀྱིས་གསུངས་སོ།། 

དེ་ཇི་ལྟར་གསུངས་ཞེ་ན། སྔགས་དང་སྨན་གྱིས་སེམས་ཅན་ཀླད་ནད་ཅན་རྣམས་ཀྱི་ཀླད་པའི་ནད་ཙམ། 

བསལ་ལོ་སྙམ་དུ་བསམས་ན་ཡང་།། 

ཕན་འདོགས་པའི་བསམ་པ་དང་ལྡན་ཏེ། 

བསོད་ནམས་དཔག་ཏུ་མེད་པ་དང་ལྡན་པར་འགྱུར་ན། 

འགྲོ་བ་ཚད་མེད་པ་ལས་སེམས་ཅན་རེ་རེའི་མི་བདེ་བ། 

ཁམས་གསུམ་འཁོར་བའི་སྡུག་བསྔལ་དཔག་ཏུ་མེད་པ་དག་བསལ་བར་འདོད་ཅིང༌། 

རེ་རེའང་མྱ་ངན་ལསའདས་པའི་ཡོན་ཏན་དཔག་མེད་དུ། 

བསྒྲུབ་པར་འདོད་པ་ལ་བསོད་ནམས་ཀྱི་ཤུགས་ནམ་མཁའ་དང་མཉམ་པར་འབྱུང་བ་སྨོས་ཅི་དགོས། 

འདི་ནི་བྱང་ཆུབ་སེམས་སྟོབས་ཀྱིས།། སྔོན་གྱི་སྡིག་པ་ཟད་བྱེད་ཅིང་།། བསོད་ནམས་རྒྱ་མཚོསྡུད་བྱེད་པས།། ཉན་ཐོས་རྣམས་པས་མཆོག་ཏུ་བཤད།། ཅེས་ཀྱང་འཆད་པར་འགྱུར་རོ།། 

དེ་ལྟར་བརྩོན་པར་བྱེད་པ་དེ་ལ་བསྔགས་པརབསྟན་པ་ནི། 

རང་གི་ཕའམ་ཡང་ན་མ་ཡང་རུང་སྟེ། 

སུ་ལ་འདི་འདྲ་བའི་ཕན་སེམས་ག་ལ་ཡོད། 

བརྒྱ་བྱིན་ལ་སོགས་པ་ལྷ་དང་སེར་སྐྱ་ལ་སོགས་པ་དྲང་སྲོང་རྣམས་ཀྱང་རུང་། 

མི་མཇེད་ཀྱི་བདག་པོ་ཚངས་པ་ལ་ཡང་ཕན་པ་ལ་སྦྱོར་བའི་སེམས་འདི་ལྟ་བུ་ཡོད་དམ་ཅི། 

སྨོས་མ་ཐག་པའི་སེམས་ཅན་དེ་དག་ཉིད་ལ་སྔོན་ཆད། 

རང་གི་དོན་དུ་སྡུག་བསྔལ་ཐམས་ཅད་དང་བྲལ་བར་འདོད་པ་འདི་འདྲ་བའི་སེམས། 

མཚན་མོ་རྨི་ལམ་དུ་ཡང་མ་རྨིས་ན། 

གཞན་གྱི་དོན་དུ་དེ་འདྲ་བའི་བློ་ག་ལ་སྐྱེ། 

གཞན་དག་རང་གི་དོན་དུ་ཡང་། 

སྡུག་བསྔལ་ཐམས་ཅད་ཉེ་བར་ཞི་བར་འདོད་པའི་བློ་མི་འབྱུང་ན་སེམས་ཅན་ཐམས་ཅད་ཀྱི་སྡུག་བསྔལ་སེལ་བའི་དོན་ལ་སེམས་པ་གང་། 

རྨད་དུ་བྱུང་བའི་ལས་བྱེད་པས་སེམས་ཀྱི་རིན་ཆེན་ཁྱད་པར་ཅན་འདི་ནི། 

སྔ་ན་མེད་པའི་ངོ་མཚར་གྱི་ཆོས་རྨད་ཅིག་འཁྲུངས་སོ།། 

འགྲོ་བ་ཀུན་ཀྱི་ལྷ་ལ་སོགས་པའི་ཕུན་སུམ་ཚོགས་པའི་དགའ་བའི་རྒྱུ་དང༌། 

སེམས་ཅན་ཐམས་ཅད་ཀྱི་སྡུག་བསྔལ་མ་ལུས་པ་སེལ་བར་བྱེད་པའི་སྨན་ཆེན་པོའི་རང་བཞིན་གྱི་རྩིར་གྱུར་པ། 

རིན་ཆེན་བྱང་ཆུབ་སེམས་ཀྱི་བསོད་ནམས་གང་ཡིན་པ། 

དེ་ལ་བློས་ཇི་ལྟར་གཞལ་གྱིས་ལང་སྟེ། འཕགས་པ་དཔལ་བྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང་།། དེ་ལ་གལ་ཏེ་གཟུགས་མཆིས་ན།། ནམ་མཁའི་ཁམས་ནི་ཀུན་གང་སྟེ།། དེ་བས་ཀྱང་ནི་ལྷག་པར་འགྱུར།།ཞེས་གསུངས་སོ།། 

ཡང་འདི་ཅི་ལྟར་རིགས་པ་ཡིན་སྙམ་དུ་དོགས་པ་ལ་འཐད་པ་བསྟན་པའི་ཕྱིར་འགྲོ་བ་ཐམས་ཅད་བསྐྱབ་པའི་ཕྱིར་སངས་རྒྱས་སུ་གྱུར་ཅིག་ཅེས་ཕན་པར་བསམ་པ་ཙམ་གྱིས་ཀྱང༌། 

སངས་རྒྱས་ཐམས་ཅད་ལ་མཆོད་པ་ལས་ཁྱད་པར་འཕགས་པར་གསུངས་ན། དེ་དག་གང་ལས་གསུངས་ཞེ་ན། དཔས་བྱིན་གྱིས་ཞུས་པ་ལས། གངྒའི་བྱེ་མའི་གྲངས་སྙེད་ཀྱི།། སངས་རྒྱས་ཞིང་ནི་མི་གང་གིས།།རིན་ཆེན་བདུན་གྱིས་བཀང་བྱས་ཏེ།། འཇིག་རྟེན་མགོན་ལ་ཕུལ་བ་བས།། གང་ཞིག་ཐལ་མོ་སྦྱར་བྱས་ཏེ།། བྱང་ཆུབ་ཏུ་ནི་སེམས་བསྐྱེད་ན།།གང་ལ་མཐའ་ནི་མ་མཆིས་པའི།། མཆོད་པ་འདི་ནི་ཁྱད་པར་འཕགས།།ཞེས་གསུངས་སོ།། 

དེ་བས་ན་སེམས་ཅན་མ་ལུས་པ་ནམ་མཁའི་མཐའ་དང་མཉམ་པ་ཐམས་ཅད་ཀྱི། 

བདེ་བའི་དོན་དུ་དངོས་སུ་བརྩོན་པ་ལ་བསོད་ནམས་ཁྱད་པར་ཅན་འབྱུང་བར་སྨོས་ཅི་དགོས། 

བདེ་བ་སྒྲུབ་པ་དང་སྡུག་བསྔལ་སྤང་བའི་ཐབས་ལ་སེམས་ཅན་རང་ཉིད་མཁས་པ་མ་ཡིན་ནམ། དེ་ལ་གྲོགས་ཅི་དགོས་ཞེ་ན། དེ་ནི་མ་ཡིན་ཏེ། སྡུག་བསྔལ་འདོར་བར་འདོད་པའི་སེམས་ཡོད་ཀྱང༌། 

སྡུག་བསྔལ་གྱི་རྒྱུ་སྲོག་གཅོད་པ་ལ་སོགས་པ་ཉིད་ལ་མངོན་པར་རྒྱུག་སྟེ་དེ་ལ་འཇུག་པ་དང་། 

བདེ་བ་ཐོབ་པར་འདོད་ཀྱང་གཏི་མུག་པའི་དབང་གིས། 

རང་གི་བདེ་བ་ཐོབ་པའི་རྒྱུ་དགྲ་ལྟར་དུ་འཇོམས་པར་བྱེད་དོ།། 

རྒྱལ་སྲས་གང་ཞིག་སེམས་ཅན་བདེ་བ་མ་རྙེད་པས་བདེ་བས་ཕོངས་པ་དང་། 

སྡུག་བསྔལ་བརྒྱ་ཕྲག་མང་པོ་དང་ལྡན་པ་དེ་དག་ལ། 

བྱམས་པ་ཆེན་པོས་བདེ་བ་ཀུན་ཀྱིས་ཚིམ་པར་བྱེད་པ་དང་། 

སྙིང་རྗེ་ཆེན་པོས་སྡུག་བསྔལ་ཐམས་ཅད་རྒྱུན་གཅོད་པར་བྱེད་ཅིང་། 

ཤེས་རབ་ཆེན་པོས་བླང་དོར་གྱི་གནས་ཚུལ་བཞིན་དུ་བསྟན་ནས་གཏི་མུག་ཀྱང་ནི་སེལ་བར་བྱེད་པ། 

བདག་ཉིད་ཆེན་པོ་དང་དགེ་ལེགས་ཀྱི་རང་བཞིན་མཚུངས་པ་གཞན་ག་ལ་ཡོད། 

དེ་འདྲ་བའི་ཕན་བདེ་ལ་སྦྱོར་བའི་བཤེས་ཀྱང་ག་ལ་ཡོད། 

བྱང་ཆུབ་སེམས་དཔའི་བསོད་ནམས་དེ་འདྲའང་ག་ལ་ཡོད། 

ཡང་དེ་ལྟར་ཅིའི་ཕྱིར་བརྗོད་ཅེ་ན། 

སྔར་འཇིགས་ཤིང་དོགས་པ་དང་ཉོན་མོངས་པ་རྣམས་ལ་ཕན་བཏགས་པ་ན་འདིས་ཕན་བཏགས་སོ་ཞེས་དྲིན་ལན་ལྡོན་པ་གང་ཡིན་པ། 

དེ་ཡང་རེ་ཞིག་འཇིག་རྟེན་པ་རྣམས་ཀྱིས་བསྔགས་པར་འོས་ན། 

མ་བཅོལ་བཞིན་དུ་ལེགས་པར་དགེ་བ་ལ་སྦྱོར་བར་བྱེད་པ་ཡི། 

བྱང་ཆུབ་སེམས་དཔའ་ལ་བསྔགས་པར་འོས་པ་སྨོས་ཅི་དགོས། 

འགྲོ་བ་ཉུང་ཟད་དེ་ཚད་ཡོད་པ་དག་ལ་དུས་ནར་མའི་ཟས་སྦྱོར་བ་ན། 

སྐད་ཅིག་ཡུད་ཙམ་ལ་ཟས་ངན་ངོན་ཙམ་སྦྱིན་པར་བྱེད་པ་དང་། 

སྦྱིན་པའི་ཚུལ་བརྙས་པ་དང་བཅས་པས་ཕན་པའི་ཁྱད་པར་ཉིན་ཕྱེད་ཙམ་འགྲངས་པར་བྱེད་པ་ཡང༌། 

དགེ་བ་བྱེད་པ་ཡིན་ཞེས་སྐྱེ་བོ་ཕལ་གྱིས་བཀུར་བར་བྱེད་ན། 

བྱང་ཆུབ་སེམས་དཔའི་སྦྱིན་པ་ནི་དེ་ལས་བཟློག་པས་སེམས་ཅན་གྲངས་མེད་པ་མཐའ་ཡས་པ་རྣམས་ལ་དུས་རིང་པོ་བྱང་ཆུབ་སྙིང་པོ་ལ་མཆིས་ཀྱི་བར་དུ། 

ཕན་པའི་ཁྱད་པར་བདེ་བར་གཤེགས་པ་རྣམས་ཀྱི་བདེ་བ་བླ་ན་མེད་པ་ཉིད་ཡིད་ལ་བསམ་པ་མཐའ་དག་རྫོགས་པར་བྱེད་པའི་ཚུལ་གྱིས་རྟག་ཏུ་སྦྱིན་པ་བྱེད་པ་ལ་བཀུར་སྟི་འོས་པས་ལྟ་ཞིག་སྨོས་ཅི་དགོས། 

གང་ཞིག་དེ་འདྲ་བའི་རྒྱལ་སྲས་སྦྱིན་པའི་བདག་པོ་རྣམས་ལ། གལ་ཏེ་ངན་སེམས་ཏེ་སྡིག་པའི་སེམས་སྐྱེད་པར་བྱེད་པ་དེ། ངན་སེམས་བསྐྱེད་པའི་སྐད་ཅིག་གི་གྲངས་བཞིན་དུ་བསྐལ་པར་ནི། དམྱལ་བར་གནས་པར་འགྱུར་ཞེས་ཐུབ་པས་གསུངས།། དེ་ཡང་རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། འཇམ་དཔལ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བའི་སེམས་བསྐྱེད་ཅིང་བརྙས་པའི་སེམས་བསྐྱེད་པ་དེ་སྲིད་དུ་དེས་བདག་བསྐལ་པར་དམྱལ་བར་གནས་པར་བྱའོ་ཞེས་གོ་ཆ་བགོ་བར་བྱའོ་ཞེས་གསུངས་སོ།།་ཡང་གང་ཞིག་དེ་ལ་སེམས་དྭང་པ་བསྐྱེད་པ་དེའི་བསོད་ནམས་ཀྱི་འབྲས་བུ་ཇི་ཙམ་ཞིག་སྐྱེ་བར་འགྱུར་ཞེ་ན། 

འོན་ཏེ་གང་ལ་ལ་ཞིག་རྒྱལ་སྲས་དེ་ལ་ཡིད་རབ་དྭང་བར་བྱེད་ན། དེ་ཡི་འབྲས་བུ་སྡིག་པའི་འབྲས་བུ་དེ་བས་ལྷག་པར་འཕེལ་ཏེ། ངེས་པ་དང་མ་ངེས་པ་ལ་འཇུག་པ་ཕྱག་རྒྱའི་མདོ་ལས། འཇམ་དཔལ་ཡོངས་སུ་བརྟག་པ་ཉེ་བར་བཟུང་སྟེ། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཀྱི་མིག་བཏོན་པར་གྱུར་ལ། ཡང་ཡོངས་སུ་བརྟག་པ་ཉེ་བར་བཟུང་སྟེ། གལ་ཏེ་རིགས་ཀྱི་བུའམ་རིགས་ཀྱི་བུ་མོ་བྱམས་པའི་སེམས་ལ་གནས་པ་འགའ་ཞིག་གིས་དེ་དག་ཐམས་ཅད་ཀྱི་མིག་སྐྱེད་པར་བྱེད་པས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་གཞན་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་སེམས་དྭང་བས་ལྟ་ན། འདི་ནི་དེ་བས་བསོད་ནམས་ཆེས་ལྷག་པར་སྐྱེའོ་ཞེས་གསུངས་སོ།། དེ་ལྟ་བས་ན་བསོད་ནམས་ཀྱི་ཞིང་ཆེན་པོ་ལ་མཁས་པ་རྣམས་ཀྱིས་དགེ་བའི་སེམས་ཉིད་དུ་བྱའོ།། 

རྒྱལ་སྲས་རྣམས་ལ་དོ་གལ་ཏེ་དཀའ་ཚེགས་ཆེན་པོས་ཀྱང་། 

སྡིག་པ་མི་འབྱུང་ཞིང་བསྡུ་དངོས་བཞིས་སེམས་ཅན་ལ་ཕན་འདོགས་པའི་དགེ་བ་ངང་གིས་འཕེལ་བར་འགྱུར་རོ།། 

ད་ནི་བྱང་ཆུབ་ཏུ་སེམས་བསྐྱེད་པ་རྣམས་ལ་བསྟན་བཅོས་བྱེད་པ་པོ་ཤིན་ཏུ་ཡང་ཡིད་རབ་ཏུ་དྭང་པ་གསལ་བར་བྱེད་པ་ནི་སེམས་ཅན་གང་ལ་སེམས་ཀྱི་དམ་པ་རིན་ཆེན་བྱང་ཆུབ་ཀྱི་སེམས་དེ་ཉིད་སྐྱེས་པ་དེ་ཡི་སྐུ་ལ་ཕྱག་འཚལ་ཞིང་། 

བྱང་ཆུབ་སེམས་དཔའ་མཆོག་ཏུ་དགེ་བའི་ཐུགས་མངའ་བ་གང་ལ་བརྙས་ཏེ་གནོད་པ་བྱས་ཀྱང་གནོད་བྱེད་དེ་འཕྲལ་དང་ཡུན་དུ་བདེ་བ་དང་འབྲེལ་བར་བྱེད་པའི་བདེ་བའི་འབྱུང་གནས་དེ་ལ་སྐྱབས་སུ་མཆིའོ།། 

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བྱང་ཆུབ་སེམས་ཀྱི་ཕན་ཡོན་བཤད་པ་ཞེས་བྱ་བ་སྟེ་ལེའུ་དང་པོའོ།།

དེ་ལྟར་དལ་བ་ཕུན་སུམ་ཚོགས་པ་རྙེད་པར་དཀའ་བ་ཐོབ་ཅིང་བྱང་ཆུབ་ཏུ་སེམས་བསྐྱེད་པའི་ཕན་ཡོན་རིག་ནས་བྱང་ཆུབ་ཀྱི་སེམས་བླང་བའི་དོན་དུ་ཕན་ཡོན་བསྟན་མ་ཐག་པའི་རིན་ཆེན་བྱང་ཆུབ་ཀྱི་སེམས་དེ་བདག་གིས་བཟུང་བར་བྱ་བའི་ཕྱིར། 

དེ་བཞིན་གཤེགས་པ་ཡང་དག་པར་རྫོགས་པའི་སངས་རྒྱས་བཅོམ་ལྡན་འདས་རྣམས་དང་ལུང་དང་རྟོགས་པའི་མཚན་ཉིད་ཅན་གྱི་དམ་པའི་ཆོས། 

དཀོན་མཆོག་སྒྲིབ་པ་གཉིས་ཀྱི་དྲི་མ་མེད་པ་དང་སངས་རྒྱས་ཀྱི་སྲས། 

བྱང་ཆུབ་སེམས་དཔའ་ཡོན་ཏན་རྒྱ་མཚོ་མཐའ་ཡས་པའི་རང་བཞིན་ཅན་རྣམས་ལ་ཤིན་ཏུ་དྭང་བའི་སེམས་ཀྱིས་ལེགས་པར་མཆོད་དོ།། 

འཇིག་རྟེན་གྱི་ཁམས་ཀུན་ན་མེ་ཏོག་དང་འབྲས་བུ་ཇི་སྙེད་ཡོད་པ་དང་། 

སྨན་གྱི་རྣམ་པར་གནས་པ་གང་དག་ཡོད་པ་ཐམས་ཅད་དང་། 

འཇིག་རྟེན་པའི་ཁམས་ན་རིན་ཆེན་གྱི་བྱེ་བྲག་ཇི་སྙེད་ཡོད་པ་དང་། 

ཆུ་གཙང་ཞིང་ཡིད་དུ་འོང་བ་ཇི་སྙེད་ཡོད་པ་ཐམས་ཅད་དང་། 

རིན་ཆེན་གྱི་རི་བོ་དང་ནི་དེ་བཞིན་དུ། 

བསམ་གཏན་དང་རྗེས་སུ་མཐུན་པའི་གནས་ནགས་ཚལ་དབེན་ཞིང་ཉམས་དགའ་བ་དང་ས་ཕྱོགས་དབེན་ཞིང་ཉམས་དགའ་བ་དང༌། 

ལྗོན་ཤིང་མེ་ཏོག་སྣ་ཚོགས་པའི་རྒྱན་གྱིས་སྤྲས་པས་མཛེས་ཤིང་སྤུད་པ་དང་།

ཤིང་གང་ཞིག་ཁ་དོག་དང་དྲི་རོ་ཕུན་སུམ་ཚོགས་པའི་འབྲས་བུ་བཟང་པོ་དང་ལྡན་པས་ཡལ་ག་དུད་པ་དང་། 

ལྷ་དང་ཀླུ་ལ་སོགས་པའི་འཇིག་རྟེན་ན་ཡང་ལྷན་སྐྱེས་ཀྱི་དྲི་དང་ནི། 

སྦྱར་བའམ་བྱུང་བའི་སྤོས་དང་འདོད་དགུ་འབྱུང་བའི་དཔག་བསམ་གྱི་ཤིང་དང་རིན་ཆེན་སྣ་ཚོགས་ལས་གྲུབ་པའི་ཤིང་དང་། 

གཤོལ་གྱིས་མ་རྨོས་པར་རང་འཁྲུངས་པའི་ལོ་ཏོག་གི་རྣམ་པ་སྟེ་འབྲུའི་ཁྱད་པར་རྣམས་དང༌། 

དེ་དག་ལས་གཞན་ཡང་མཆོད་པར་འོས་པའི་རྒྱན་གྱི་བྲེ་བྲག་རྣམས་ནི། 

མཚོ་དང་རྫིང་བུ་མེ་ཏོག་པདྨས་ཡོངས་སུ་གང་བས་བརྒྱན་པ་དག་ལ་གནས་པའི་བྱ་ངང་པ་ཤིན་ཏུ་སྐད་སྙན་པ་ཡིད་དུ་འོང་བ་དང་ལྡན་པ་ལ་སོགས་པ་ནམ་མཁའ་ཡི་རབ་འབྱམས་ཁམས་ཀྱི་མཐས་གཏུགས་པ་ན། 

བདག་པོས་ཡོངས་སུ་བཟུང་བ་མེད་པ་ཡི་མཆོད་རྫས་དེ་དག་ཀུན། 

རང་གི་བློ་ཡིས་བླངས་ནས་ཐུབ་པ་སྐྱེས་བུ་རྐང་གཉིས་རྣམས་ཀྱི་མཆོག། 

སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་ལེགས་པར་འབུལ་ན། 

མཆོད་གནས་ཀུན་ཀྱི་མཆོག་ཡིན་པས་ཡོན་གནས་དམ་པ་སེམས་ཅན་ཐམས་ཅད་ལ་ཕན་པ་དང་བདེ་བར་དགོངས་པའི་ཐུགས་རྗེ་ཆེན་པོ་དང་ལྡན་པ་རྣམས་ཀྱིས།

སྡུག་བསྔལ་བའི་སེམས་ཅན་བདག་ལ་བརྩེ་བར་དགོངས་ཏེ་བདག་གི་མཆོད་པའི་དངོས་པོ་འདི་དག་བཞེས་པར་མཛོད་ཅིག །

བདག་ནི་སྔོན་ཆད་བསོད་ནམས་སོགས་པ་དང་མི་ལྡན་པས་ད་ལྟ་ཡང་བཀྲེན་ཆེན་ཏེ། 

མཆོད་པའི་ནོར་སྔར་བཤད་པ་དེ་དག་ལས་གཞན་བདག་ལ་ཅང་མ་མཆིས་པས། 

དེས་ན་གཞན་དོན་ཁོ་ན་ལ་དགོངས་པའི་འགྲོ་བའི་མགོན་གྱིས་མཆོད་པའི་དངོས་པོ་འདི་དག་བདག་གི་ཚོགས་རྫོགས་པའི་དོན་གྱི་སླད་དུ་ཉིད་ཀྱི་ཐུགས་རྗེའི་མཐུས་བཞེས་ཤིག།

རྒྱལ་བ་རྫོགས་པའི་སངས་རྒྱས་རྣམས་དང་དེ་ཡི་སྲས་བྱང་ཆུབ་སེམས་དཔའ་རྣམས་ལ་བདག་གིས་ནི། 

བདག་གི་ཇི་སྙེད་ལེན་པའི་ལུས་ཀུན་དུས་གཏན་དུ་དབུལ་བར་བགྱི་ཡིས།

སེམས་དཔའ་མཆོག་རྣམས་ཀྱིས་སོ་སོ་ནས་བདག་ནི་ཡོངས་སུ་བཞེས་ཤིག །

བདག་ཀྱང་མཆོག་ཏུ་གུས་པས་ཁྱེད་ཀྱི་འབངས་སུ་མཆི་སྟེ་བྲན་གྱི་དངོས་པོར་ཁས་བླང་བར་བགྱིའོ།། 

བདག་ནི་ཁྱེད་ཀྱི་ཐུགས་རྗེས་ཡོངས་སུ་བཟུང་བས་ན། 

ཆེན་པོ་ལ་བརྟེན་པའི་མི་བཞིན་དུ་སྲིད་པའི་གནས་འདི་ན་སྡུག་བསྔལ་གང་ལ་ཡང་མི་འཇིགས་པར་སེམས་ཅན་རྣམས་ལ་ཕན་པར་བགྱི། 

མ་རིག་པའི་དབང་གིས་བསགས་པའི་སྔོན་གྱི་སྡིག་པ་ལས་གཉེན་པོ་སྟོབས་བཞིའི་སྒོ་ནས་ཡང་དག་པར་འདའ་བར་བགྱིད་ཅིང༌།

སྡིག་པ་གཞན་གང་ཡང་སླན་ཆད་མི་བགྱིད་དོ་ཞེས་དམ་བཅའོ།། 

ཁྲུས་ཀྱི་ཁང་པ་ཨ་ག་རུ་ནག་པོ་ལ་སོགས་པའི་ཆུས་བྱུགས་པས་ཤིན་ཏུ་དྲི་ཞིམ་པ། 

ཤེལ་གྱི་ས་གཞི་གསལ་ཞིང་དྭངས་ལ་འོད་འཚེར་བ་བསྟར། 

ཨིནྡྲ་ནཱི་ལ་ལ་སོགས་པ་རིན་ཆེན་འོད་འབར་བའི་ཀ་བ་ཡིད་དུ་འོང་བ་དང་ལྡན་པ། 

སྟེང་དུ་མུ་ཏིག་འོད་ཆགས་པའི་བླ་རེ་བྲེས་པ་དེར། 

དེ་བཞིན་གཤེགས་པ་རྣམས་དང་དེ་ཡི་སྲས་བྱང་ཆུབ་སེམས་དཔའ་རྣམས་ལ། 

རིན་ཆེན་བཻ་ཌཱུརྱ་ལ་སོགས་པའི་བུམ་པ་མང་པོ་སྤོས་ཀྱི་ཆུ། 

ཡིད་དུ་འོང་བས་ལེགས་པར་བཀང་བ་བསྟོད་པའི་གླུ་དང་ནི། 

པི་ཝཾ་ལ་སོགས་པའི་རོལ་མོར་བཅས་པ་བརྒྱ་སྟོང་དུ་མས་སྐུ་ཁྲུས་གསོལ་ལོ།། 

དེ་དག་གི་སྐུ་ལ་རིན་ཐང་མཚུངས་པ་མེད་པའི་གོས། 

གཙང་ལ་བདུག་སྤོས་ཀྱི་དྲི་རབ་ཏུ་བསྒོས་པས་སྐུ་ཕྱིའོ།། 

བྱི་དོར་བྱས་ཟིན་པའི་རྗེས་དེ་ནས་ཐུབ་པའི་དབང་པོ་འཁོར་དང་བཅས་པ་དེ་དག་ལ་སྔོན་པོ་དང་བཙག་དང་ངུར་སྨྲིག་གསུམ་གྱིས་ཁ་དོག་ལེགས་པར་བསྒྱུར་བའི་ཆོས་གོས་རྣམ་པ་གསུམ་ལྟ་བུའི་ན་བཟའ་བདུག་སྤོས་ཀྱིས་ཤིན་ཏུ་བསྒོས་པའི་དྲི་ཞིམ་པ་དམ་པ་སྟེ་བླ་ན་མེད་པ་དག་འབུལ་ལོ།། 

ལྷའི་གོས་བཟང་པོ་སྲབ་ལ་རེག་བྱ་འཇམ་པ་སྣ་ཚོགས་དང་། 

རྒྱན་མཆོག་བརྒྱ་ཕྲག་དེ་དང་དེ་དག་གིས།། 

འཕགས་པ་ཀུན་ཏུ་བཟང་པོ་དང་རྗེ་བཙུན་འཇམ་པའི་དབྱངས་དང་། 

སྤྱན་རས་གཟིགས་འཇིག་རྟེན་དབང་ཕྱུག་སོགས་ལའང་བརྒྱན་པར་བགྱིའོ།། 

སྟོང་གསུམ་གྱི་སྟོང་ཆེན་པོའི་འཇིག་རྟེན་ཀུན་ཏུ་དྲི་ངད་ལྡང་བ་ཡི།།

དྲི་མཆོག་ཕུལ་དུ་བྱུང་བ་རྣམས་ཀྱིས་ཐུབ་པའི་དབང་པོ་ཀུན་ཀྱི་སྐུ།། 

གསེར་ཤིན་ཏུ་སྦྱངས་པར་བྱས་པའི་བཙོ་མ་བྱི་དོར་བྱས་པ་ལྟར།། 

རང་དོན་འོད་ཆགས་པ་དང་གཞན་དོན་འོད་འབར་བ་དེ་དག་ལ་བྱུགས་པར་བགྱིའོ།། 

ཐུབ་པའི་དབང་པོ་མཆོད་གནས་ཀྱི་དམ་པ་མཆོག་ལ་ཡིད་དུ་འོང་བའི།། 

ལྷའི་མེ་ཏོག་མནྡ་ར་བ་དང་པདྨ་དང་།། 

ཨུཏྤལ་ལ་སོགས་པ་དྲི་ཞིམ་པོའི་རིགས་ཐམས་ཅད་དང་།། 

མེ་ཏོག་གི་ཕྲེང་བ་སྤེལ་ལེགས་པ་ཡིད་དུ་འོང་བ་རྣམས་ཀྱིས་མཆོད་དོ།། 

སྤོས་ཀྱི་མཆོག་ཡིད་འཕྲོག་པའི་དྲི་ཡི་ངད་པ་ཕྱོགས་ཀུན་ཏུ་ཁྱབ་པ་ཡི། 

བདུག་པའི་སྤྲིན་ཚོགས་ནམ་མཁའ་ཁྱབ་པ་རྣམས་ཀྱང་དེ་དག་ལ་དབུལ་བར་བགྱིའོ།། 

ཞལ་དུ་གསོལ་བའི་ཟས་བཟའ་བ་དང་བཏུང་བའི་བྱེ་བྲག་སྣ་ཚོགས་པ་དང་བཅས་པ་ཡི། 

ལྷ་ལ་འོས་པའི་བཤོས་རྣམས་ཀྱང་དེ་དག་ལ་དབུལ་བར་བགྱིའོ།། 

གསེར་གྱི་རང་བཞིན་ལས་བྱས་པའི་པདྨ་ཚར་དུ་དངར་བ་དག་ལ་བརྟེན་པ་ཡི། 

རིན་ཆེན་རིན་ཐང་མེད་པ་འཇིག་རྟེན་གྱི་མུན་པ་སེལ་བའི་སྒྲོན་མེ་རྣམས་ཀྱང་དེ་དག་ལ་དབུལ་བར་བགྱིའོ།།

ཡིད་དུ་འོང་བའི་ས་གཞི་ཁོད་མཉམ་པས་བསྟར་བ་ཙནྡན་དང་གུར་གུམ་ལ་སོགས་པའི་སྤོས་ཀྱིས་བྱུགས་པ་དེར། 

མེ་ཏོག་ཡིད་དུ་འོང་བ་འདབ་མ་རེ་རེ་ལ་བ་ལང་གི་ཀོ་བའི་ཚད་དང་ལྡན་པ་རྣམས་སིལ་མ་དགྲམ་པར་བགྱི་ཞིང་དབུལ་བར་བྱའོ།། 

བློས་གཞལ་དུ་མེད་པའི་ཕོ་བྲང་འདོད་སྣམ་དུ་ལྷའི་བུ་མོ་རྣམས་ཀྱིས་བསྟོད་པའི་དབྱངས་ཡིད་དུ་འོང་བ་དང་ལྡན་པས་བསྟོད་ཅིང་། 

མུ་ཏིག་ལ་སོགས་པ་རིན་ཆེན་སྣ་ཚོགས་ཀྱི་ཆུན་པོའི་རྒྱན་འཕྱང་བས་མཛེས་ཤིང་འོད་ཟེར་ཀུན་ཏུ་འབར་བ། 

ཆུ་ཞིང་གི་ཚད་དཔག་ཡས་པ་ནམ་མཁའི་ཁམས་རབ་འབྱམས་ཀྱི་རྒྱན་དུ་གྱུར་པ་དེ་དག་ཀྱང༌། 

ཐུགས་རྗེ་ཆེན་པོའི་རང་བཞིན་ཅན་རྣམས་ལ་དབུལ་བར་བགྱིའོ།། 

རྒྱུ་གོས་རིན་པོ་ཆེ་དང་ལཱ་བ་རིན་ཆེན་དག་ལས་གྲུབ་པའི་གདུགས་པ་མཛེས་པ་གསེར་གྱི་ཡུ་བ་ཅན། 

ཁོ་ར་ཁོར་ཡུག་ཏུ་མུ་ཏིག་དམར་པོ་ལ་སོགས་པའི་རྒྱན་གྱི་རྣམ་པ་ཡིད་དུ་འོང་བ་དུ་མས་བརྒྱན་པ། 

ཧ་ཅང་མཐོ་བ་མ་ཡིན་ཧ་ཅང་དམའ་བ་མ་ཡིན་པས་དབྱིབས་ལེགས་ཤིང་བལྟ་ན་སྡུག་པ་མང་པོ་བསྒྲེང་བ་ཡང་། 

རྟག་ཏུ་ཐུབ་པའི་དབང་པོ་སྲས་དང་བཅས་པ་རྣམས་ལ་དབུལ་བར་བགྱིའོ། 

དེ་དག་ལས་གཞན་ཡང་མཆོད་པའི་ཚོགས། 

རྫ་རྔ་ལ་སོགས་པ་རོལ་མོའི་བྱེ་བྲག་དབྱངས་སྙན་པ་ཡིད་དུ་འོང་བ་དང་ལྡན་པས། 

སེམས་ཅན་སྡུག་བསྔལ་ཅན་རྣམས་ཀྱི་རྣ་བའི་ལམ་དུ་སོན་པ་ན་དགའ་བས་སིམ་པར་བྱེད་པའི། 

མཆོད་པའི་སྤྲིན་རྣམས་སོ་སོར་གནས་པར་གྱུར་ཅིག །

དམ་པའི་ཆོས་དཀོན་མཆོག་གསུང་རབ་གླེགས་བམ་གྱི་རྣམ་པར་གནས་པ་ཐམས་ཅད་དང་། 

དེ་བཞིན་གཤེགས་པའི་མཆོད་རྟེན་རྣམས་དང་སངས་རྒྱས་དང་བྱང་ཆུབ་སེམས་དཔའི་སྐུ་གཟུགས་ཐམས་ཅད་ལ། 

རིན་ཆེན་གྱི་ཆར་དང་མེ་ཏོག་དང་ཙནྡན་དང་གོས་ལ་སོགས་པའི་ཆར། 

རྟག་ཏུ་རྒྱུན་མི་འཆད་པར་འབབ་པར་ཤོག་ཅིག །

བླ་ན་མེད་པའི་མཆོད་པ་ནི་ཇི་ལྟར་ན་འཕགས་པ་འཇམ་པའི་དབྱངས་དང་ཀུན་ཏུ་བཟང་པོ་ལ་སོགས་པས།

ཕྱོགས་བཅུའི་རྒྱལ་བ་རྣམས་ལ་མཆོད་རྫས་ཀྱི་དངོས་པོ་བླ་ན་མེད་པ་དག་གིས་མཆོད་པར་མཛད་པ། 

དེ་བཞིན་དུ་བདག་གིས་ཀྱང་དེ་བཞིན་གཤེགས་པ། 

མགོན་པོ་སྲས་དང་བཅས་པ་རྣམས་ལ་མཆོད་པའི་མོས་པ་བྱ་བའོ།། 

ཡོན་ཏན་རྒྱ་མཚོ་ལྟ་བུ་སངས་རྒྱས་དང་བྱང་ཆུབ་སེམས་དཔའ་རྣམས་ལ་བདག་གིས་བསྟོད་པའི་དབྱངས་འགྱུར་ཁུགས་འདེགས་འཇོག། ལྔའི་རྗེས་སུ་སྐྱེས་པ། དྲུག་གི་རྗེས་སུ་སྐྱེས་པ། བར་མའི་དབྱངས་ལ་སོགས་པ་ཡན་ལག་རྒྱ་མཚོས་བསྟོད། 

བསྟོད་དབྱངས་སྙན་པའི་སྤྲིན་ཕུང་རྣམས་དེ་དག་གི་སྙན་གྱི་ལམ་ལ། 

རྒྱུན་མི་འཆད་པར་ངེས་པར་ཀུན་ཏུ་འབྱུང་བར་གྱུར་ཅིག།

འདས་པ་དང་མ་འོངས་པ་དང་ད་ལྟར་བྱུང་བའི་དུས་གསུམ་དུ་གཤེགས་པའི་སངས་རྒྱས་རྣམས་དང་། 

ལུང་དང་རྟོགས་པའི་ཆོས་དང་ཚོགས་ཀྱི་མཆོག་བྱང་སེམས་འཕགས་པའི་དགེ་འདུན་དང་བཅས་པ་ལ། 

ཞིང་ཁམས་རབ་འབྱམས་ཀྱི་རྡུལ་ཀུན་ཀྱི་གྲངས་སྙེད་ཀྱི། 

ལུས་རང་གི་བློ་ཡིས་སྤྲུལ་ནས་གུས་པས་བཏུད་པ་དང་བཅས་པས་ནི་བདག་གིས་ཕྱག་འཚལ་ལོ།། 

བྱང་ཆུབ་སེམས་ཀྱི་གཞི་བྱང་ཆུབ་སེམས་དཔའི་སྡེ་སྣོད་དང་མངོན་པར་སངས་རྒྱས་པ་ལ་སོགས་པའི་གནས་རྣམས་དང་། 

དེ་བཞིན་གཤེགས་པའི་མཆོད་རྟེན་རྣམས་ལ་ཡང་བདག་གིས་ཕྱག་འཚལ་ཞིང་། 

བསླབ་པ་སྦྱིན་པའི་མཁན་པོ་དང་དེ་བཞིན་དུ་སྤང་བླང་གི་གནས་སྟོན་པའི་སློབ་དཔོན་དང་། 

བརྟུལ་ཞུགས་ཀྱི་མཆོག་གོས་ངུར་སྨྲིག་གི་རྒྱལ་མཚན་འཆང་བ་རྣམས་ལ་ཕྱག་འཚལ་ལོ།། 

དཀོན་མཆོག་གསུམ་ལ་སྐྱབས་སུ་འགྲོ་བ་ནི་བྱང་ཆུབ་ཀྱི་སྙིང་པོར་མཆིས་ཀྱི་བར་ཏེ་རྫོགས་པའི་བྱང་ཆུབ་མ་ཐོབ་ཀྱི་བར་དུ་ཞེས་པའི་དོན་ནོ།། 

སངས་རྒྱས་རྣམས་ལ་སྟོན་པར་བཟུང་སྟེ་སྐྱབས་སུ་མཆི། 

བདེན་གཉིས་ཀྱི་རང་བཞིན་ཅན་གྱི་ཆོས་དང་བྱང་ཆུབ་སེམས་དཔའ་ཡི།

ཚོགས་ལའང་དེ་བཞིན་དུ་བསྒྲུབ་བྱའི་ལམ་དདང་གྲོགས་སུ་དམ་བཅས་ནས་སྐྱབས་སུ་མཆིའོ།། 

སྡིག་པ་བཤགས་པ་ནི། 

ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ན་བཞུགས་པ་ཡི། 

ཡང་དག་པར་རྫོགས་པའི་སངས་རྒྱས་དང་བྱང་ཆུབ་སེམས་དཔའ་ཐུགས་རྗེ་ཆེན་པོ་མངའ་བ་ཇི་སྙེད་བཞུགས་པ་རྣམས་ལ། 

གུས་པས་ཐལ་མོ་སྦྱར་ཏེ་ཚིག་ཏུ་བརྗོད་པས་གསོལ་བ་ནི། 

ཐོག་མ་མེད་པ་དང་ལྡན་པའི་འཁོར་བ་ནས། 

ཚེ་རབས་འདིའམ་སྔོན་གྱི་ཚེ་རབས་གཞན་དག་ཏུ། 

བདག་གིས་མ་འཚལ་བ་སྟེ་ཉེས་དམིགས་མ་ཤེས་པས་ལུས་ངག་ཡིད་གསུམ་གྱིས་སྡིག་པ་བགྱིས་པའམ། 

གཞན་ལ་བསྒོས་ཏེ་བགྱིད་དུ་སྩལ་པ་ཉིད་དང་ནི། 

གཏི་མུག་འཁྲུལ་བས་བདག་ནོན་པར་གྱུར་ཏེ། 

གཞན་གྱིས་མི་དགེ་བ་བྱེད་པ་ལ་རྗེས་སུ་ཡི་རང་བ་གང་བགྱིས་པ། 

ནོངས་པ་སྟེ་ཉེས་པ་དེ་ནི་མཐོང་བར་བགྱིས་ནས། 

བསམ་པ་ཐག་པས་མགོན་པོ་རྣམས་ལ་བཤགས་པར་བྱའོ།། 

བདག་གིས་ཡོན་ཏན་བླ་ན་མེད་པའི་ཞིང་དཀོན་མཆོག་གསུམ་དང་ནི། 

ཕན་འདོགས་པའི་ཞིང་ཕ་མའམ་ཡོན་ཏན་དང་ཕན་འདོགས་པ་གཉིས་ཀའི་ཞིང་བླ་མ་དང་སེམས་ཅན་གཞན་དག་ལ་ཡང་། 

བསམ་པ་ཉོན་མོངས་པའི་སྒོ་ནས་ལུས་དང་ངག་དང༌། 

ཡིད་ཀྱིས་གནོད་པ་བགྱིས་པ་གང་ལགས་པ། 

རང་དབང་མེད་པའི་འདོད་ཆགས་ལ་སོགས་པའི་ཉེས་པ་དུ་མས་སྐྱོན་ཆགས་པའི། 

སྡིག་པ་ཅན་བདག་གིས་ལུས་ངག་ཡིད་གསུམ་གྱིས་སྡིག་པ་གང་། 

ཤིན་ཏུ་མ་རུང་བ་མི་བཟད་པར་བགྱིས་པ་དེ། 

ཐམས་ཅད་སྐྱབས་ཡུལ་འདྲེན་པ་རྣམས་ལ་བཤགས་སོ།། 

ཅིའི་ཕྱིར་རིངས་པའི་ཚུལ་གྱིས་བཤགས་ཞེ་ན། 

བདག་ནི་ཐོག་མེད་ཀྱི་དུས་ནས་བསགས་པའི་སྡིག་པ་འདི་དག་མ་བྱང་བར། 

སྡིག་པ་དག་པའི་སྔོན་དུ་འགུམ་པར་འགྱུར་དུ་མཆི། 

དེ་བས་ན་ཇི་ལྟར་སྡིག་པ་འདི་ལས་ངེས་པར་ཐར་བར་འགྱུར་བའི་ཕྱིར། 

མྱུར་བའི་ཚུལ་གྱིས་བསྐྱབ་ཏུ་གསོལ།། 

ཡིད་བརྟན་དུ་མི་རུང་བའི་འཆི་བདག་འདི། 

བྱ་བ་འགའ་ཞིག་བྱས་པ་དང་མ་བྱས་པས་ཀྱང་མི་སྡོད་པ་ཡིན་པས། 

ན་བ་དང་མི་ན་པའི་སྐྱེ་བོ་ཀུན་ཀྱིས་ཀྱང་། 

གློ་བུར་བའི་ཚེ་འདི་ཉིད་ལ་ཡིད་མི་བརྟན་ཏེ་དེ་ལ་ཡིད་བརྟན་དུ་མི་རུང་ངོ་ཞེས་པའི་དོན་ནོ།། 

དེ་ལྟར་སྡིག་པས་འཇིགས་ན། འོ་ན་ཅིའི་ཕྱིར་དེ་བྱེད་ཅེ་ན།

མཛའ་བ་དང་མི་འཛའ་བ་ཐམས་ཅད་བོར་ཏེ་ཆ་བགོས་ནས་འགྲོ་བར་བྱ་བ་ཡིན་པར། 

བདག་གིས་དེ་ལྟར་མ་ཤེས་པས།། 

མཛའ་བ་ལ་ཕན་འདོགས་པ་དང་མི་མཛའ་བ་ལ་གནོད་པར་བྱ་བའི་དོན་གྱི་ཕྱིར། 

སྡིག་པ་རྣམ་པ་སྣ་ཚོགས་པ་དུ་མར་བྱས་སོ།། 

གང་གི་དོན་དུ་སྡིག་པ་བྱས་པའི་མི་མཛའ་བ་རྣམས་ཀྱང་མེད་པར་འགྱུར་ཞིང་། 

མཛའ་བ་རྣམས་ཀྱང་མེད་པར་འགྱུར་ལ། 

བདག་ཀྱང་ཤི་ནས་མེད་པར་འགྱུར་བ་སྟེ། 

དེ་བཞིན་དུ་གང་གི་དོན་དུ་འབད་པར་བྱས་པའི་དངོས་པོ་དེ་དག་ཐམས་ཅད་མེད་པར་འགྱུར་རོ།། 

རང་འཆི་བའི་ཚེ་ན་རྨི་ལམ་དུ་རྒྱལ་སྲིད་ལ་སོགས་པའི་བདེ་བ་ཉམས་སུ་མྱོང་བ་བཞིན་དུ། 

དངོས་པོ་གང་དང་གང་ལ་སྤྱད་པ། 

དེ་དང་དེ་དྲན་པའི་ཡུལ་དུ་འགྱུར་བ་ཙམ་ལས། 

འདས་པ་ཐམས་ཅད་སླར་མཐོང་བར་མི་འགྱུར་རོ།། 

གལ་ཏེ་དེ་ལྟར་ན་སྡིག་པ་ཡང་དེ་དག་དང་ལྷན་ཅིག་ཏུ་འགྲོ་བར་འགྱུར་རོ་ཞེ་ན། ཚེ་རབས་གཞན་ལྟ་ཞོག་རེ་ཞིག་གསོན་པའི་དུས་ཀྱི་ཚེ་འདི་ཉིད་ལའང་། 

མཛའ་བ་དང་མི་མཛའ་བ་དུ་མ་ཞིག་འདས་པར་འགྱུར་ལ། 

དེ་དག་གི་དོན་དུ་བྱས་པའི་སྡིག་པ་མི་བཟད་པ་གང་ཡིན་པ་དེ་ནི་རང་གི་མདུན་ན་གནས་པ་ཡིན་ནོ།། 

དེ་ལྟར་བདག་ནི་གློ་བུར་དུ་འཆི་བའི་ཆོས་ཅན་ཡིན་ཞེས།

བདག་གིས་སྔོན་ཆད་རྟོགས་པར་མ་གྱུར་པས། 

བླང་དོར་གྱི་གནས་ལ་རྨོངས་པའི་གཏི་མུག་དང་ཡུལ་ལ་རེ་བའི་འདོད་ཆགས་དང་ཁོང་ནས་འཁྲུགས་པའི་ཞེ་སྡང་གི་དབང་གིས། 

ལུས་ངག་ཡིད་གསུམ་གྱིས་སྡིག་པ་རྣམ་པ་དུ་མ་བྱས་སོ།། 

དེ་མྱུར་དུ་བཤགས་པར་མ་བྱས་ན་ཉིན་མཚན་ཀུན་ཏུ་སྐད་ཅིག་ཙམ་ཡང་སྡོད་པ་ཡོད་མེད་པར། 

ཚེ་འདི་ནི་ལྟག་ཆུ་ཆད་པའི་རྫིང་བུ་བཞིན་རྟག་ཏུ་གོད་པར་འགྱུར་ཞིང་། 

ཚེའི་སྣོན་པ་ཞིག་གུད་ནས་འོང་བ་མེད་ན། 

བདག་ལྟ་བུ་ཞིག་འཆི་བར་ཅིས་མི་འགྱུར། ངེས་པར་འཆི་བར་འགྱུར་མོད། 

དེའི་ཚེ་གཉེན་བཤེས་སོགས་ཡོད་པས་མི་འཇིགས་སོ་ཞེ་ན། 

བདག་ནི་མལ་གྱི་ཐ་མ་ན་འདུག་བཞིན་དུ། 

གཉེན་དང་མཛའ་བཤེས་ཀུན་ཀྱིས་མཐའ་ནས་བསྐོར་ཀྱང་། 

སྲོག་འཆད་པ་ཡི་སྡུག་བསྔལ་གྱི་ཚོར་བ་དག། 

བདག་ཉིད་གཅིག་པུས་མྱོང་བར་འགྱུར་གྱི། དེའི་ཆ་ཕྲ་མོ་ཡང་གཞན་ལ་འགོ་རྒྱུ་མེད་དོ།། 

གཤིན་རྗེའི་ཕོ་ཉ་འཇིགས་སུ་རུང་བ་རྣམས་ཀྱིས་ཟིན་པ་ལ། 

གཉེན་གྱིས་ཅི་ཞིག་ཕན་མཛའ་བཤེས་རྣམས་ཀྱིས་ཀྱང་ཅི་ཞིག་ཕན། 

དེ་ཚེ་བསོད་ནམས་གཅིག་པུ་སྐྱབས་སུ་འོས་ན། 

བསོད་ནམས་དེ་ཡང་བདག་གིས་རང་གི་རྒྱུད་ལ་མ་བསྟེན་ཏོ།། 

ཀྱེ་མ་མགོན་པོ་ཞེས་བོས་ནས་བག་མེད་པའི་དབང་དུ་སོང་བ་བདག་གིས་ནི། 

དམྱལ་བ་ལ་སོགས་པའི་འཇིགས་པ་འདི་འདྲ་ཡོད་པར་མ་འཚལ་ནས། 

མི་རྟག་པ་སྐད་ཅིག་ཙམ་ཡང་མི་གནས་པའི་ཚེ་འདིའི་ལོངས་སྤྱོད་ལ་སོགས་པའི་ཆེད་དག་ཏུ། 

རང་ལ་གནོད་པའི་སྡིག་པ་མང་པོ་ཉེ་བར་བསྒྲུབས་སོ།། 

དཔེར་ན་སྐྱེ་བོ་ཉེས་པ་ཅན་འགའ་ཞིག་ཡན་ལག་གཅོད་པའི་སར། 

དེ་རིང་ཁྲིད་པ་ན་དེའང་བྱེད་པར་འགྱུར་ཏེ། 

ཁ་བསྐམས་ཤིང་མིག་རྩ་ངན་ཏེ་ཕོངས་པའི་ལྟ་སྟངས་བྱེད་པ་ལ་སོགས་པ། 

སྔ་མའི་གནས་སྐབས་ལས་གཞན་དུ་འགྱུར་བར་སྣང་ན། 

གཤིན་རྗེའི་ཕོ་ཉ་འཇིགས་འཇིགས་པ་ལྟ་བུའི།

ཤ་ཚུགས་ཅན་གྱིས་ཏེ་སོ་ཞོ་ངོམ་པ། ཨམ་གཙིགས་བསྡམས་པ། སྐྲ་ཐོར་ཅོག་ཏུ་བཅིངས་པ། མིག་ཤེལ་མིག་ཏུ་བགྲད་པ། བྱིན་པ་ཐག་ཐུག་ཏུ་གྱུར་པ་རྣམས་ཀྱིས་བཟུང་བར་གྱུར་ཅིང་། 

འཇིགས་པ་ཆེན་པོའི་ནད་ཀྱིས་ཐེབས་པར་གྱུར་པ་ན། 

རབ་ཏུ་ཉམ་ཐག་པར་འགྱུར་བ་ནི་སྨོས་ཅི་དགོས། 

དེའི་ཚེ་ན་སུ་ཞིག་གིས་འཇིགས་པ་ཆེན་པོ་འདི་ལས་བདག །

ལེགས་པར་སྐྱོབ་པར་བྱེད་པར་འགྱུར་ཞེས། 

བྲེད་ཤ་ཐོན་པའི་སྟེ་ཤིན་ཏུ་སྐྲག་པའི་དབང་གིས་མིག་ཀླད་པའི་དཀྱིལ་དུ་བགྲད་ནས། 

ཕྱོགས་བཞིར་འཇིགས་པ་སེལ་བའི་སྐྱབས་དག་ཚོལ་བར་བྱེད་དོ།། 

དེ་ལྟར་བཙལ་ཀྱང་ཕྱོགས་བཞིར་སྐྱབས་མེད་པར་མཐོང་ནས་ནི། 

དེ་ནས་སླར་ཡང་ཀུན་ཏུ་ཡི་མུག་པར་འགྱུར་རོ།།

འཇིགས་པའི་གནས་དེར་སྐྱབས་འགའ་ཡང་ཡོད་པ་མ་ཡིན་ན། 

དེའི་ཚེ་དེའི་དུས་ན་བདག་གིས་ཇི་ལྟར་བྱ། 

དེ་ལྟ་བས་ན་ད་ལྟ་ཉིད་དུ་ཕྱིར་བཅོས་པ་ཉམས་སུ་བླང་བར་རིགས་སོ་ཞེས་པ་ནི་དེ་བས་ན་རྒྱལ་བ་འགྲོ་བ་མཐའ་ཡས་པའི་མགོན་དུ་གྱུར་པ། 

རྟག་ཏུ་འགྲོ་བ་རྣམས་སྐྱོབ་པའི་དོན་ལ་བརྩོན་པ། 

ཐམས་ཅད་དུ་ནུས་པ་ཐོགས་པ་མེད་པས་སྟོབས་ཆེན་པོ་འཇིགས་པ་ཀུན་སེལ་བའི་མཐུ་མངའ་བ་རྣམས་ལ། 

བདག་གིས་དེ་རིང་ཉིད་ནས་སྐྱབས་སུ་མཆིའོ།། 

རྫོགས་པའི་སངས་རྒྱས་དེ་ཡིས་ཐུགས་སུ་ཆུད་པའི་ལུང་དང་རྟོགས་པའི་ཆོས། 

ཉོན་མོངས་པ་ཐམས་ཅད་ཀྱི་གཉེན་པོར་གྱུར་པས་འཁོར་བའི་འཇིགས་པ་སེལ་བར་བྱེད་པ་དེ་དང་།

བྱང་ཆུབ་སེམས་དཔའི་དགེ་འདུན་གྱི་ཚོགས་ལ་ཡང་། 

དེ་བཞིན་དུ་སོམ་ཉི་མེད་པར་ཡང་དག་པར་སྐྱབས་སུ་མཆིའོ།། 

བདག་ནི་དམྱལ་བ་ལ་སོགས་པའི་འཇིགས་པས་རྣམ་པར་སྐྲག་ནས། 

བྱང་ཆུབ་སེམས་དཔའ་ཀུན་ཏུ་བཟང་པོ་ལ་བདག་ཉིད་འབུལ་ཞིང་། 

རྗེ་བཙུན་འཇམ་པའི་དབྱངས་ལའང་བདག་ཉིད་ཀྱིས་སེམས་རབ་ཏུ་དང་བས་གཅེས་པར་བསྐྱངས་པའི་བདག་གི་ལུས་འདི་ལྟོས་པ་མེད་པར་དབུལ་བར་བགྱིའོ།། 

ཐུགས་རྗེའི་ཤུགས་ལས་བྱུང་བའི་སྤྱོད་པ་རང་དོན་གྱི་འཁྲིས་མེད་པས་མ་འཁྲུལ་བ། 

འཕགས་པ་སྤྱན་རས་གཟིགས་མགོན་དེ་ལ་ཡང་། 

སྡུག་བསྔལ་ཞིང་ཉམ་ཐག་བའི་ང་རོས་འོ་དོད་འབོད་བཞིན་པས་སྐྱབས་སུ་མཆི་ན། 

སྡིག་པ་དང་ལྡན་པ་བདག་ལ་བསྐྱབ་ཏུ་གསོལ། 

གཞན་ཡང་འཕགས་པ་ནམ་མཁའི་སྙིང་པོ་དང་། 

འཕགས་པ་ས་ཡི་སྙིང་པོ་དག་དང་ནི། 

རྗེ་བཙུན་བྱམས་པ་དང་སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ་རྒྱལ་སྲས་ཐུགས་རྗེ་ཆེ་བ་འགྲོ་བའི་མགོན་དུ་གྱུར་པ་ཐམས་ཅད་ལ།། 

སྐྱབས་འཚོལ་ཞིང་ཉམ་ཐག་པས་སྙིང་ནས་འོ་དོད་འབོད་དོ།། 

གང་ཞིག་མཐོང་ན་གཤིན་རྗེ་ཡི། 

ཕོ་ཉ་དང་གནོད་སྦྱིན་དང་སྲིན་པོ་ལ་སོགས་པ་སྡང་བར་བྱེད་པ་རྣམས། 

སྐྲག་ནས་ཕྱོགས་བཞིར་འབྱེར་ཏེ་བྲོས་པར་བྱེད་པ། 

བྱང་ཆུབ་སེམས་དཔལ་ཕྱག་ན་རྡོ་རྗེ་ཅན་དེ་ལ་སྐྱབས་སུ་མཆིའོ།།

སྔོན་ཆད་ནི་སྐྱབས་སུ་འོས་པ་ཁྱེད་རྣམས་ཀྱི་བཀའ་ལས་འདས་པར་གྱུར་ཀྱང་། 

ད་ནི་མི་དགེ་བའི་འབྲས་བུའི་འཇིགས་པ་ཆེར་མཐོང་ནས། 

ཁྱེད་ལ་སྙིང་ཐག་པ་ནས་སྐྱབས་སུ་མཆི་བ་ལགས་ཀྱིས། 

འཇིགས་པ་ཐམས་ཅད་མྱུར་དུ་བསལ་བར་མཛད་དུ་གསོལ། 

རླུང་དང་མཁྲིས་པ་ལལ་སོགས་པ་ཐ་མལ་པའི་ནད་ཀྱིས་འཇིགས་ན་ཡང་། 

སྨན་པ་མཁས་པའི་ངག་བཞིན་དུ་ཟས་དང་སྤྱོད་ལམ་ཐམས་ཅད་ཚུལ་དང་མཐུན་པར་བྱ་དགོས་ན། 

འདོད་ཆགས་ལ་སོགས་པ་ཉེས་པ་བརྒྱ་ཕྲག་དུ་མ་ཡི།། 

ནད་ཀྱིས་དུས་རྟག་ཏུ་བཏབ་པས་རྒྱལ་བའི་བཀའ་བཞིན་དུ་བསྒྲུབ་དགོས་པ་ལྟ་ཞིག་སྨོས་ཅི་དགོས། 

དེ་དག་ལས་འདོད་ཆགས་ལྟ་བུ་གཅིག་གིས་ཀྱང་འཛམ་བུའི་གླིང་ན། 

གནས་པའི་མི་ཀུན་ངན་འགྲོའི་གནས་སུ་རླག་པར་བྱེད་ན། 

ཉོན་མོངས་པའི་ནད་དེ་དག་གསོ་བའི་སྨན་ཆོས་ཚུལ་བཞིན་སྒྲུབ་པ་ལས་གཞན་ཞིག་ནི། 

ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ནས་མི་རྙེད་ན། 

དེ་གསོ་བ་ལ་སྨན་པ་ཐམས་ཅད་མཁྱེན་པ། 

ལུས་དང་སེམས་ལས་བྱུང་བའི་ཟུག་རྔུ་ཐམས་ཅད་འབྱིན་པ་དེ་ཡི། 

བཀའ་ལྟར་མི་བྱེད་པར་ཐབས་གཞན་ལ་སེམས་པ་ནི། 

ཤིན་ཏུ་གཏི་མུག་ཅན་མཁས་པས་སྨད་པའི་གནས་སོ།།

རི་ལ་སོགས་པའི་གཡང་ས་ཐ་མལ་པའི་འཇིགས་པ་ཆུང་ངུ་དེ་ལའང་། 

དེར་ལྷུང་དུ་དོགས་ཏེ་བག་ཡོད་དང་བཅས་པས་གནས་པར་བྱ་དགོས་ན། 

དཔག་ཚད་སྟོང་ཕྲག་མང་པོའི་ལམ་དུ་ལྷུང་བ་ཡི། 

ཡུན་རིང་པོར་སྡུག་བསྔལ་མྱོང་བ་དམྱལ་བ་ལ་སོགས་པའི་གཡང་སར་བག་ཡོད་བྱ་དགོས་པར་སྨོས་ཅི་དགོས། དེ་ལྟར་ཡིན་མོད་ཀྱི། ཕྱིས་རིམ་གྱིས་བཤགས་པས་ཆོག་གོ་ཞེ་ན།

དེ་རིང་ཁོ་ན་ཙམ་དུ་ཡང་བདག་མི་འཆི་ཞེས། 

སྡིག་པ་དག་པའི་ཐབས་ལ་མི་འབད་པར་ཡིད་བདེ་བར་འདུག་པ་ནི་རིགས་པ་མ་ཡིན་ཏེ། 

བདག་གི་ལུས་འདི་ནི་མེད་པར་འགྱུར་བའི་དུས། 

དེ་ནི་གདོན་མི་ཟ་བ་འོང་བར་འགྱུར་རོ།། 

བདག་ལ་འཆི་བར་མི་འགྱུར་ཞེས་མི་འཇིགས་པའི་དམ་པ་སུ་ཡིས་བྱིན། གསོན་པོ་ཐམས་ཅད་འཆི་བས་མཐར་གཏུགས་པར་འགྱུར་བས་འཆི་བ་འདི་ལས་ཇི་ལྟར་ངེས་པར་ཐར་བར་འགྱུར་ཏེ། 

གདོན་མི་ཟ་བར་མེད་པར་འགྱུར་ན། 

ཅི་ལྟར་བདག་གི་ཡིད་བདེ་བར་འདུག་པར་རིགས། 

སྔོན་ཆད་ཡུལ་གྱི་དགའ་བ་མྱོང་སྟེ་ཞིག་པ་ལས། 

ད་ལྟ་བདག་ལ་ལྷག་པ་ཅི་ཞིག་ཡོད་དེ་ཅིའང་མེད་ན། 

བདག་ནི་ད་དུང་ཡང་ཡུལ་དེ་ལ་མངོན་པར་ཞེན་ནས། 

བླ་མའི་གནས་སངས་རྒྱས་དང་བྱང་ཆུབ་སེམས་དཔའ་དང་དགེ་བའི་བཤེས་གཉེན་རྣམས་ཀྱི་བཀའ་དང་འགལ་བར་བྱས་པ་འདི་ནི་མཚང་ཆེའོ།། 

གསོན་པའི་རང་བཞིན་གྱི་ཚེ་འདི་སྤོང་བ་དང་དེ་བཞིན་དུ། 

གཉེན་དང་བཤེས་པའི་གྲོགས་རྣམས་ཀྱང་སྤངས་ནས། 

རང་ཉིད་གཅིག་པུ་ག་ཤེད་དེ་ངེས་པ་མེད་པའི་ཕྱོགས་སུ་འགྲོ་དགོས་ན། 

མཛའ་བ་དང་མི་མཛའ་བ་ཀུན་ལ་ཞེན་པས་ཅི་ཞིག་རུང༌། 

མི་དགེ་བའི་ལས་བྱས་པ་ལས་འབྲས་བུ་སྡུག་བསྔལ་འབྱུང་བས། 

མི་དགེ་བ་དེ་ལས་ཇི་ལྟར་ངེས་པར་ཐར་བར་འགྱུར་ཞེས།། 

ཉིན་དང་མཚན་དང་དུས་རྟག་ཏུ་བདག་གིས་ནི།། 

སྡིག་པ་དག་པའི་ཐབས་འདི་ཉིད་འབའ་ཞིག་བསམ་པའི་རིགས་སོ།། 

ད་ནི་ལས་དང་འབྲས་བུ་ངེས་པར་བྱས་པས་མངོན་པར་ཞེན་པ་ཆེན་པོའི་སྒོ་ནས་ཀྱང་ལྟུང་བ་བཤགས་པར་བྱའོ་ཞེས་བསྟན་པའི་ཕྱིར་བདག་ནི་མི་ཤེས་པ་གཏི་མུག་མ་རིག་པས་ཟིལ་གྱིས་ནོན་ཏེ། 

རང་བཞིན་གྱི་ཁ་ན་མ་ཐོ་བ་མི་དགེ་བ་བཅུ་ལྟ་བུའམ། 

སྡོམ་པ་བླངས་ཏེ་བཅས་པའི་ཁྲིམས་དང་འགལ་བའི་སྡིག་པ་གང་ཡིན་པ་དེ་ལས། 

གང་ཡང་རུང་བ་ཅི་བགྱིས་པ་རྣམས། 

འགྲོ་བའི་མགོན་པོའི་སྤྱན་སྔར་མངོན་སུམ་དུ་འདུག་པར་བསམས་ཏེ། 

ཐལ་མོ་སྦྱར་བ་དང་བཅས་སྡུག་བསྔལ་ལ་འཇིགས་པའི་སེམས་ཀྱིས་སྐྱོ་ཤས་དྲག་པོས་ཡང་དང་ཡང་དུ་ཉེས་པ་དག་པའི་ཐབས་ལ་སེམས་བཞིན་ཕྱག་འཚལ་ཏེ། 

སྡིག་ལྟུང་དེ་དག་ཐམས་ཅད་བཤགས་པར་བགྱི་ཡིས། 

འདྲེན་པ་རྫོགས་པའི་སངས་རྒྱས་སྲས་དང་བཅས་པ་རྣམས་ཀྱིས་བདག་གི་སྡིག་པ་འདི་ནོངས་པའམ་ཉེས་པ་ལགས་པར་བཟུང་དུ་གསོལ། 

སྡིག་པ་འདི་ནི་རྣམ་སྨིན་ཡིད་དུ་མི་འོང་བའི་རྒྱུར་གྱུར་པའི་ཕྱིར་བཟང་པོ་མ་ལགས་པས། 

སླན་ཆན་བདག་ནི་མི་དགེ་བའི་ལས་འདི་དག་ཡོང་མི་བགྱིད་དོ།། 

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྡིག་པ་བཤགས་པའི་ལེའུ་སྟེ་གཉིས་པའོ།།

སེམས་ཅན་གང་ཡང་རུང་བ་ཀུན་ཀྱི་ངན་སོང་གི། 

སྡུག་བསྔལ་ལས་ངལ་གསོ་བའི་ཕྱིར་དགེ་བ་བཅུ་ལ་སོགས་པ་བསྒྲུབ་པ་དང་། 

དེ་ཡི་འབྲས་བུ་སྡུག་བསྔལ་ཅན་དག་ལྷ་དང་མིའི་གནས་སུ་བདེ་བར་གནས་པ་ལ། 

བསམ་པ་ཐག་པ་ནས་དགའ་བས་རྗེས་སུ་ཡི་རང་ངོ་།། 

ཉན་ཐོས་ཀྱི་བྱང་ཆུབ་བམ་རང་སངས་རྒྱས་ཀྱི་བྱང་ཆུབ་ཐོབ་པའི་རྒྱུར་གྱུར་པ་ཚུལ་ཁྲིམས་བསྲུང་བ་ལ་སོགས་པའི་དགེ་བ་གང་བསགས་པ། 

དེ་ལ་ཡང་རྗེས་སུ་ཡི་རང་ངོ་།། 

དེའི་འབྲས་བུ་ལུས་ཅན་ཏེ་སེམས་ཅན་ཁམས་གསུམ་འཁོར་བའི་སྡུག་བསྔལ་ལས། 

ངེས་པར་ཐར་བ་འཕགས་པ་དགྲ་བཅོམ་པ་རྣམས་ལ་རྗེས་སུ་ཡི་རང་ངོ་།། 

མཐར་ཐུག་གི་འབྲས་བུ་སྐྱོབ་པ་རྣམས་ཀྱི་རྫོགས་པའི་བྱང་ཆུབ་དང་། 

གནས་སྐབས་ཀྱི་འབྲས་བུ་རྒྱལ་སྲས་ཀྱི་ས་ལའང་རྗེས་སུ་ཡི་རང་ངོ་།། 

དེའི་རྒྱུ་བསམ་པ་སེམས་ཅན་ཐམས་ཅད་བདེ་བར་མཛད་པའི་ཕྱིར། 

ཐུགས་བསྐྱེད་པའི་དགེ་བ་གཏིང་དཔག་པར་དཀའ་བ་རྒྱ་མཚོ་ལྟ་བུ་སྦྱོར་བ་བསྡུ་བའི་དངོས་པོ་བཞི་ཡིས་སེམས་ཅན་ཕན་པར་མཛད་པ་ལ། 

དགའ་བས་སྙིང་ནས་རྗེས་སུ་ཡི་རང་ངོ་།། 

ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ཀྱི་སངས་རྒྱས་ཐམས་ཅད་ལ། 

བདག་གིས་ཐལ་མོ་སྦྱར་ཏེ་གསོལ་བ་ནི། 

སེམས་ཅན་སྡུག་བསྔལ་ཞིང་ཡོངས་སུ་མི་ཤེས་པའི་མུན་པར་འཐོམས་པ་རྣམས་ལ། 

ཟབ་པ་དང་རྒྱ་ཆེ་བའི་ཆོས་ཀྱི་སྒྲོན་མེ་སྦར་བར་མཛད་དུ་གསོལ། 

རྒྱལ་བ་གང་དག་བྱ་བ་བྱས་པས་མྱ་ངན་ལས་འདའ་བར་བཞེད་པའི་ཐུགས་མངའ་བ་རྣམས་ལ། 

བདག་ཐལ་མོ་སྦྱར་ཏེ་གསོལ་བ་ནི། 

འགྲོ་བ་འདི་དག་ལྡོངས་པར་ཏེ་མི་ཤེས་པ་དང་སེམས་པ་མེད་པར་མི་འགོད་ཅིང་། 

བསྐལ་པ་གྲངས་མེད་པ་དུ་མར་བཞུགས་པར་གསོལ་བ་འདེབས་པའོ།། 

དེ་ལྟར་མཆོད་པ་ལ་སོགས་པ་འདི་དག་ཀུན་བྱས་ཏེ། 

དགེ་བ་བདག་གིས་བསགས་པ་གང་ཡིན་པ།། 

དེས་ནི་མཐའ་ཡས་པའི་སེམས་ཅན་ཐམས་ཅད་ཀྱི།། 

སྡུག་བསྔལ་མ་ལུས་པ་ཐམས་ཅད་བསལ་བར་ཤོག་ཅིག། 

འགྲོ་བ་ནད་པ་རྣམས་ཇི་སྲིད་དུ།། 

སོ་སོའི་ནད་རྣམས་སོས་པར་མ་གྱུར་གྱི་བར་དེ་སྲིད་དུ་ནི། 

བདག་སྨན་དུ་གྱུར་པ་དང་སྨན་པ་མཁས་པ་ཉིད་དག་དང་། 

ནད་པ་དེ་ཡི་ནད་གཡོག་བྱེད་པས་དེ་ལ་ཕན་པ་ཉེ་བར་སྒྲུབ་པར་ཤོག།

ཁ་ཟས་དང་སྐོམ་སྟེ་བཏུང་བ་ཕུན་སུམ་ཚོགས་པའི་རྒྱུན་གྱི་ཆར་ཕབ་སྟེ།། 

བཀྲེས་པ་དང་སྐོམ་པའི་གནོད་པ་ཐམས་ཅད་བསལ་བ་དང་། 

མུ་གེའི་ཚར་ཕྱིན་པའི་བསྐལ་པ་བར་མའི་ཚེ། 

བདག་ནི་ཟས་དང་སྐོམ་སྟེ་བཏུང་བ་ཕུན་སུམ་ཚོགས་པ་ཉིད་དུ་གྱུར་ཅིག།

སེམས་ཅན་ནོར་མེད་པས་ཕོངས་ཤིང་དབུལ་བ་རྣམས་ལ། 

བདག་ནི་མི་ཟད་རིན་པོ་ཆེའི་གཏེར་དུ་གྱུར་ཏེ། 

ཡོ་བྱད་མལ་ཆ་དང་སྟན་དང་གནས་དང་ན་བཟའ་དང་རྒྱན་དང་བྱུག་པ་ལ་སོགས་པ་མཁོ་དགུ་སྣ་ཚོགས་སུ།། 

དེ་དག་གི་མདུན་ན་ཉེ་བར་གནས་པར་གྱུར་ཅིག། 

རྒྱས་པར་འཕགས་པ་རྡོ་རྗེ་རྒྱལ་མཚན་གྱི་མདོ་ལ་སོགས་པ་ལས་རྟོགས་པར་བྱའོ།། 

རང་གི་ལུས་དང་དེ་བཞིན་དུ་ཉེ་བར་སྤྱད་པར་བྱ་བའི་ལོངས་སྤྱོད་དང་། 

དུས་གསུམ་གྱིས་བསྡུས་པའི་དགེ་བ་ཐམས་ཅད་ཀྱང༌། 

སེམས་ཅན་ཀུན་ཀྱི་མངོན་པར་མཐོ་བ་དང་ངེས་པར་ལེགས་པའི་དོན་ཐམས་ཅད་བསྒྲུབ་པའི་ཕྱིར། 

ཕོངས་པ་མེད་པར་བློ་ཡིས་གཏང་བར་བྱ། འོ་ན་མ་འོངས་པའི་རང་བཞིན་ཡོད་པ་མ་ཡིན་པ་འདི་ཇི་ལྟར་བཏང་དུ་རུང་ཞེ་ན། བདེན་མོད་ཀྱི། འོན་ཀྱང་དེ་ཡོད་པའི་དུས་སུ་དེ་ལ་ཞེན་པ་བཟློག་པའི་ཕྱིར་དང༌། ད་ལྟར་ཡང་དེ་ཡོངས་སུ་བཏང་ནས་བསམ་པ་རྣམ་པར་དག་པ་འཕེལ་བར་བྱ་བའི་དོན་དུ་ཡང་ཡིན་ནོ།། 

འོ་ན་བདག་གི་དོན་དུ་གང་ཅུང་ཟད་བསྲུང་བར་རིགས་པ་མ་ཡིན་ནམ་སྙམ་ན། ལུས་ལ་སོགས་པ་ཐམས་ཅད་བཏང་བར་བྱས་ན་མྱ་ངན་ལས་འདའ་བར་འགྱུར་ལ། 

བདག་གི་བློ་ནི་མྱ་ངན་ལས་འདས་པ་བསྒྲུབ་པ་ཡིན་པས། 

འཆི་བའི་ཚེ་ལུས་ལོངས་སྤྱོད་ཐམས་ཅད་གཏོང་བར་ཆབ་གཅིག་ཏུ་འགྱུར་བ་ཡིན་ལ། 

དེ་བས་ན་སེམས་ཅན་རྣམས་ལ་བཏང་བ་འདི་ཉིད་མཆོག་ཡིན་ནོ།། 

དེ་བསྟན་པ་ནི་བདག་གིས་ལུས་ཅན་ཏེ་སེམས་ཅན་ཐམས་ཅད་ལ། 

ལུས་འདི་ཉིད་ཅི་བདེར་ལོངས་སྤྱོད་པའི་ཕྱིར་བྱིན་ཟིན་གྱིས། 

དུས་རྟག་ཏུ་བརྡེག་སྟེ་གསོད་པ་དང་བསྔགས་པ་མ་ཡིན་པ་བརྗོད་པས་སྨོད་པའམ། 

དབྱུག་པ་ལ་སོགས་ཀྱིས་བརྡེག་པ་དང་རྡུལ་གྱིས་འཐོར་བ་ལ་སོགས་པ་ཅི་དགར་བྱེད་པ་ལ་རག་གོ། 

བདག་གི་ལུས་ལ་བརྟེན་ཏེ་རྩེ་བར་བྱེད་དམ།

ཅོ་འདྲི་སྟེ་ཐོ་འཚམ་པ་དང་ག་ཞའི་རྒྱུ་བྱས་ནས་བཞད་གད་བྱེད་ཀྱང་རུང་། 

བདག་གི་ལུས་འདི་བྱིན་ཟིན་པ་ཡིན་གྱིས། 

ལུས་འདི་བསྲུང་བ་ཡི་ཁ་ཏས་ཅི་ཞིག་བྱ། 

སེམས་ཅན་དེ་ལ་འདི་དང་ཕྱི་མར་གནོད་པར་མི་འགྱུར་བའི། 

ལས་གང་ཡིན་པའང་བྱེད་དུ་ཆུག་ཅིག། 

བདག་ལ་དམིགས་ནས་དུས་ནམ་དུ་ཡང་།

སེམས་ཅན་འགའ་ཡང་རེ་བ་དོན་མེད་པར་མ་གྱུར་ཅིག། 

བདག་ལ་དམིགས་ནས་སྐྱེ་བོ་གང་དག་གིས། 

ཁོང་ཁྲོ་བའམ་དད་པའི་སེམས་བྱུང་བར་གྱུར་ན། 

བསམ་པ་དེ་ཉིད་དུས་རྟག་ཏུ་གང་ཟག་དེ་དག་གི། 

ཡིད་ལ་རེ་བའི་དོན་ཀུན་འགྲུབ་པའི་རྒྱུར་གྱུར་ཅིག། 

སྐྱེ་བོ་གང་དག་བདག་ལ་ཅོ་འདྲི་བར་བྱེད་དེ་ཁ་ཟེར་རམ། 

གཞན་དག་གིས་བརྡེག་པ་ལ་སོགས་པའི་གནོད་པ་བྱེད་པའམ། 

དེ་བཞིན་དུ་ལ་ལ་དག་ལྐོག་ནས་ཕྱར་ཀ་གཏོང་ཡང་རུང་སྟེ། 

དེ་དག་ཐམས་ཅད་རྫོགས་པའི་བྱང་ཆུབ་ཐོབ་པའི་སྐལ་བ་དང་ལྡན་པར་གྱུར་ཅིག། 

བདག་ནི་མགོན་མེད་པ་རྣམས་ཀྱི་མགོན་དང་། 

ལམ་དུ་ཉེ་བར་ཞུགས་པ་རྣམས་ཀྱི་དེད་དཔོན་དང་། 

ཆུ་ལས་བརྒལ་འདོད་རྣམས་ཀྱི་ཆུ་ཆེན་པོ་ལ་གྲུ་བ་དང་ནི། 

འབྲིང་ལ་གཟིངས་དང་ཆུང་ངུ་ལ་ཟམ་པ་ཉིད་དུ་གྱུར་ཅིག།
 
རྒྱ་མཚོར་ཞུགས་ཏེ་རིང་པོར་སོང་ནས་གླིང་དོན་དུ་གཉེར་བ་རྣམས་ལ་གླིང་དང་ནི། 

མུན་པ་ན་གནས་པ་མར་མེ་འདོད་པ་རྣམས་ལ་མར་མེ་དང་། 

གནས་མལ་འདོད་པ་རྣམས་ལ་གནས་མལ་དང༌། 

བདག་ནི་ལུས་ཅན་རིམ་གྲོའི་དོན་དུ་བྲན་འདོད་པ། 

ཀུན་ཀྱི་བྲན་དུ་འགྱུར་བར་ཤོག་ཅིག །

བསམ་པའི་འབྲས་བུ་སྟེར་བར་བྱེད་པའི་ཡིད་བཞིན་གྱི་ནོར་བུ་དང་དངོས་པོ་གང་དང་གང་འདོད་པའི་བསམ་པས་དེར་ལག་པ་བཅུག་ན་དེ་དང་དེ་འགྲུབ་པར་བྱེད་པའི་བུམ་པ་བཟང་པོ་དང༌། 

གང་འདོད་པའི་ལས་ཐམས་ཅད་འགྲུབ་པར་ནུས་པའི་རིག་སྔགས་འཆང་གྲུབ་པ་དང་གནོད་པ་ཐམས་ཅད་ཞི་བའི་རྒྱུ་གཅིག་པུ་སྨན་ཆེན་པོ་དང་། 

འདོད་དགུ་འབྱུང་བའི་དཔག་བསམ་གྱི་ནི་ཤིང་དག་དང་། 

ལུས་ཅན་རྣམས་ཀྱི་གང་འདོད་པར་བཞོར་ཡོད་པའི་འདོད་འཇོར་གྱུར་ཅིག། 

ས་དང་ཆུ་ལ་སོགས་པའི་འབྱུང་བ་ཆེན་པོ་རྣམས་དང་། 

ནམ་མཁའ་བཞིན་དུ་བདག་ཀྱང་དུས་རྟག་པར་ཡང་། 

སེམས་ཅན་དཔག་ཏུ་མེད་པ་ཡི་དོན་དུ་རྣམ་པ་མང་པོའི་སྒོ་ནས་ཉེ་བར་འཚོ་བའི་གཞིར་ཡང་འགྱུར་བར་ཤོག་ཅིག། 

དེ་བཞིན་དུ་ནམ་མཁའི་མཐས་གཏུགས་པའི། 

སེམས་ཅན་གྱི་ཁམས་ཐམས་ཅད་ལ་རྣམ་པ་ཀུན་ཏུ། 

དེ་དག་ཐམས་ཅད་མི་གནས་པའི་མྱ་ངན་ལས་འདས་པར་འགྱུར་གྱི་བར་དུ། 

བདག་ནི་ཉེ་བར་འཚོ་བའི་རྒྱུར་ཡང་འགྱུར་བར་ཤོག་ཅིག།སྐྱབས་སུ་འགྲོ་བ་གསུམ་གྱིས་གཞིར་བཟུང༌། 

དགོངས་སུ་གསོལ་བ་གསུམ་སྔོན་དུ་འགྲོ་བ་དང་བཅས་པས་ཇི་ལྟར་ན་སྔོན་གྱི་བདེ་བར་གཤེགས་པ་རྣམས་ཀྱིས། 

སེམས་ཅན་ཐམས་ཅད་རྫོགས་པའི་བྱང་ཆུབ་ལ་དགོད་པར་འདོད་པའི་ཐུགས་ནི་བསྐྱེད་པ་དང་། 

དེའི་ཆེད་དུ་བྱང་ཆུབ་སེམས་དཔའི་བསླབ་པར་བྱ་བ་རྣམས་ལ། 

དེ་དག་གིས་གོ་རིམ་མ་ནོར་བར་རིམ་པ་བཞིན་དུ་གནས་པ་ལྟར། 

དེ་དག་གི་ཐུགས་བསྐྱེད་པ་དེ་བཞིན་བདག་ཀྱང་འགྲོ་བ་རྣམས་ལ་ཕན་པའི་དོན་དུ། 

དེ་དག་ཐམས་ཅད་རྫོགས་པའི་བྱང་ཆུབ་ལ་འགོད་པར་འདོད་པའི་སེམས་ནི་བསྐྱེད་པར་བགྱི་ཞིང་། 

དེ་བཞིན་དུ་ནི་བྱང་ཆུབ་སེམས་དཔའི་བསླབ་པར་བྱ་བ་རྣམས་ལའང་། 

གོ་རིམ་མ་འཆོལ་བར་རིམ་པ་བཞིན་དུ་བསླབ་པར་བགྱི། ཞེས་དམ་བཅས་ཏེ་རང་གི་ནུས་པ་བཞིན་བསླབ་པར་བྱའོ།། 

དེ་ལྟར་བློ་དང་ལྡན་པ་རྒྱལ་བའི་སྲས་ཀྱི་མིང་འཛིན་པ་བདག་ཅག་ལྟ་བུ་ཡིས། 

སེམས་རབ་ཏུ་དང་བ་དང་བཅས་པས་བྱང་ཆུབ་ཀྱི་སེམས་རང་རྒྱུད་དུ་བཟུང་ནས། 

མཇུག་ཀྱང་མི་ཉམས་པར་རྒྱས་པར་བྱ་བའི་ཕྱིར། 

སེམས་ནི་འདི་ལྟར་གཟེངས་བསྟོད་པར་བྱ་བ་ཉིད་དོ།། 

དེ་ཇི་ལྟར་ཞེ་ན། འཁོར་བ་ཐོག་མ་མེད་པའི་ཚེ་རབས་བརྒྱུད་པ་དག་ཏུ་ནམ་ཡང་འདི་འདྲ་བ་ཞིག་ཐོབ་པར་མ་གྱུར་པས་དེང་དུས་བདག་གི་ཚེ་འབྲས་སུ་ཡོད་པར་གྱུར་ཅིང་། 

མི་ཡི་སྲིད་པ་འདི་ཡང་ལེགས་པར་ཐོབ་ལ། 

དེ་རིང་ནས་སངས་རྒྱས་ཀྱི་རིགས་སུ་སྐྱེས་ཏེ། 

སངས་རྒྱས་ཀྱི་སྲས་སུ་ད་གྱུར་ཏོ།། ཞེས་ང་རྒྱལ་ཁྱད་པར་དུ་འཕགས་པ་ཡིད་ལ་བྱེད་པས་སེམས་དམན་པ་ཉིད་ཡོངས་སུ་དོར་བའོ།། 

ད་ནི་བདག་གིས་ཅི་ནས་ཀྱང་།། 

སངས་རྒྱས་ཀྱི་གདུང་དང་འཚམས་པའམ་རིགས་དང་མཐུན་པའི་ལས་ཁོ་ན་བརྩམས་ཏེ། 

ཐོག་མ་དང་བར་དང་ཐ་མར་ཡོངས་སུ་དག་པས་སྐྱོན་མེད་ཅིང་བཙུན་པའི་རིགས་འདི་ལ། 

བདག་གི་ཉེས་པས་ཅི་ནས་ཀྱང་རྙོག་པར་མི་འགྱུར་པ་དེ་ལྟར་བསྒྲུབ་པར་བྱའོ།།

ཤིན་ཏུ་འཕྲད་པར་དཀའ་བ་ནི་དཔེར་ན་མིག་མེད་པའི་ལོང་བས་ཕྱག་དར་གྱི་ཕུང་པོ་སྟེ་ལམ་པོ་ཆེའི་ཉལ་ཉིལ་སྤུངས་པ་དག་ལས། 

ཇི་ལྟར་རིན་ཆེན་རིན་ཐང་མེད་པ་ཞིག་རྙེད་པ་ལྟར། 

དེ་བཞིན་དུ་ཇི་ཞིག་ལྟར་སྟེས་ནས། 

ཏེ་སྟེས་དབང་གིས་བྱང་ཆུབ་ཀྱི་སེམས་རིན་པོ་ཆེ་འདི་བདག་ལ་སྐྱེས། དེ་ཁོ་ན་ཉིད་རྟོགས་པ་འདི་དམིགས་མེད་པ་དག་ལལ་ཕྱགས་དར་གྱི་ཕུང་པོ་ལྟ་བུ་འཁོར་བ་ན་ཇི་ཞིག་ལྟར་སངས་རྒྱས་ཀྱི་བྱིན་གྱིས་བརླབས་ཀྱི་སྟོབས་ཀྱིས་བྱང་ཆུབ་ཀྱི་སེམས་རིན་པོ་ཆེ་དང་འདྲ་བར་སྐྱེས་སོ་ཞེས་པའི་དོན་ནོ།། 

འགྲོ་བའི་འཆི་བདག་གི་བདུད་འཇོམས་པར་བྱེད་པའི་བཅུད་ཀྱིས་ལེན་གྱི་བདུད་རྩི་མཆོག་ཀྱང་བྱང་ཆུབ་ཀྱིས་སེམས་འདི་ཡིན་ནོ།། 

འགྲོ་བའི་དབུལ་བ་ཐམས་ཅད་སེལ་བ་ཡི། 

མི་ཟད་པའི་གཏེར་ཡང་བྱང་ཆུབ་ཀྱི་སེམས་འདི་ཡིན་ནོ།། 

འགྲོ་བའི་ལུས་དང་སེམས་ཀྱི་ནད་ཐམས་ཅད་རབ་ཏུ་ཞི་བར་བྱེད་པའི། 

སྨན་གྱི་མཆོག་ཀྱང་བྱང་ཆུབ་ཀྱི་སེམས་འདི་ཡིན་ནོ།། 

སྐྱེ་བའི་སྲིད་པ་དང་འཆི་བའི་སྲིད་པ་དང་སྲིད་པ་བར་མ་དོའི་རང་བཞིན་གྱི་སྲིད་པའི་ལམ་དུ་འཁྱམས་ཤིང་སྡུག་བསྔལ་གྱིས་དུབ་པ་ཡི། 

འགྲོ་བའི་ངལ་གསོ་བའི་གནས་གྲིབ་མ་བསིལ་པོ་དང་ལྡན་པའི་ལྗོན་ཤིང་ཡང་བྱང་ཆུབ་ཀྱི་སེམས་འདི་ཡིན་ནོ།། 

འགྲོ་བ་ཐམས་ཅད་དམྱལ་བ་དང་ཡི་དྭགས་ལ་སོགས་པའི་ངན་འགྲོ་ལས། 

སྒྲོལ་བའམ་འདའ་བར་བྱེད་པའི་སྤྱི་སྟེ་ཐུན་མོང་གི་སྟེགས་སུ་གྱུར་པ་ཡང་བྱང་ཆུབ་འདི་ཡིན་ནོ།། 

འགྲོ་བའི་ཉོན་མོངས་པའི་ཚ་གདུང་སེལ་སར་བྱེད་པའི་སེམས་ཀྱི་ཟླ་བ་ཤར་བ་ཡང་བྱང་ཆུབ་ཀྱི་སེམས་འདི་ཡིན་ལ། 

འགྲོ་བའི་མི་ཤེས་པ་སྟེ་མ་རིག་པའི་རབ་རིབ་དག །

དཔྱིས་ནས་འབྱིན་པར་བྱེད་པའི་ཉི་མ་ཆེན་པོ་ཡང་བྱང་ཆུབ་ཀྱི་སེམས་འདི་ཉིད་ཡིན་ནོ།། 

བཅོམ་ལྡན་འདས་ཀྱི་གསུང་དམ་པའི་ཆོས་ཀྱི་འོ་མ་ཐོས་པ་ལ་སོགས་པའི་ཤེས་རབ་ཀྱིས་བསྲུབས་པ་ལས། 

མར་གྱི་ཉིང་ཁུ་བྱང་ཆུབ་སེམས་འདི་བྱུང་བ་ཡིན་ནོ།། 

འགྲོ་བའི་མགྲོན་པོ་སྲིད་པ་ཁམས་གསུམ་འཁོར་བའི་ལམ་དུ་རྒྱུ་ཞིང་། 

བདེ་བའི་ལོངས་སྤྱོད་མང་པོར་སྤྱད་པར་འདོད་པ་རྣམས་ལ། 

བྱང་ཆུབ་ཀྱི་སེམས་འདི་ནི་བདེ་བ་ཐམས་ཅད་ཀྱི་རྒྱུའི་མཆོག་ཏུ་ཉེ་བར་གནས་ཏེ། 

སེམས་ཅན་གྱི་མགྲོན་ཆེན་པོ་རྣམས་ཚིམ་པར་བྱེད་པ་ཡིན་ནོ།། 

དེ་ལྟར་སེམས་བརྟན་པ་ངེས་པར་བྱས་པ་ལ་སེམས་དང་བ་བསྐྱེད་དུ་འཇུག་པ་ནི་བདག་གིས་དེ་རིང་ཕྱོགས་བཅུའི་སྐྱོབ་པ་ཐམས་ཅད་ཀྱི། 

སྤྱན་སྔར་འགྲོ་བ་རྣམས་མཐར་ཐུག་བདེ་བར་གཤེགས་པའི་གོ་འཕང་ཉིད་དང་ནི། 

དེ་མ་ཐོབ་ཀྱི་བར་དུ་ལྷ་དང་མིའི་ཕུན་སུམ་ཚོགས་པའི་བདེ་བ་ལ་མགྲོན་དུ་བོས་ཟིན་གྱིས། 

ལྷ་དང་ལྷ་མིན་དང་གནོད་སྦྱིན་ལ་སོགས་པ་རྣམས་སེམས་རབ་ཏུ་དང་བས་དགའ་བར་གྱིས་ཤིག །

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། 

བྱང་ཆུབ་ཀྱི་སེམས་ཡོངས་སུ་བཟུང་བ་ཞེས་བྱ་བ་སྟེ་ལེའུ་གསུམ་པའོ།།

ད་ནི་སྒྲུབ་པ་སྙིང་པོར་བྱེད་པ་ལ་བྱང་ཆུབ་ཡོད་ཀྱི། དེ་ལས་གཞན་པ་ལ་ནི་མ་ཡིན་ནོ་ཞེས་བསྟན་པའི་ཕྱིར་རྒྱལ་བའི་སྲས་ཀྱིས་དེ་ལྟ་བུར་བསྟན་མ་ཐག་པའི་ཆོ་གས་བྱང་ཆུབ་ཀྱི་སེམས་རབ་ཏུ་བརྟན་པར་བཟུང་ནས།། 

ལེ་ལོའི་གཡེལ་བ་མེད་པར་དུས་རྟག་ཏུ་ཡང་། 

བྱང་ཆུབ་སེམས་དཔའི་བསླབ་པ་ལས་མི་འདའ་བར་འབད་པར་བྱའོ།། དེ་ཡང་འཕགས་པ་ག་ཡ་གོ་རི་ལས། བྱང་ཆུབ་སེམས་དཔའ་སྒྲུབ་པ་སྙིང་པོར་བྱེད་པ་རྣམས་ལ་བྱང་ཆུབ་ཡོད་ཀྱི། སྒྲུབ་པ་སྙིང་པོར་བྱེད་པ་མ་ཡིན་པ་རྣམས་ལ་ནི་མ་ཡིན་ནོ་ཞེས་གསུངས་པ་དང་། འཕགས་པ་ཏིང་ངེ་འཛིན་གྱི་རྒྱལ་པོ་ལས་ཀྱང་། གཞོན་ནུ་ཁྱོད་དེ་ལྟ་བས་ན་སྒྲུབ་པ་སྙིང་པོར་བྱེད་པར་གྱུར་པ་དེ་ལྟར་བསླབ་པར་བྱའོ།། གཞོན་ནུ་དེ་ཅིའི་ཕྱིར་ཞེ་ན། སྒྲུབ་པ་སྙིང་པོར་བྱེད་པ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྙེད་པར་དཀའ་བ་མ་ཡིན་ནོ་ཞེས་གསུངས་སོ།། བྱང་ཆུབ་སེམས་དཔའི་བསླབ་པ་དེ་ཡང་ཕ་རོལ་ཏུ་ཕྱིན་པ་དང་། ཚད་མེད་པ་དང་། བསྡུ་བའི་དངོས་པོ་ལ་སོགས་པའི་དབྱེ་བས་བློ་གྲོས་མི་ཟད་པ་དང་། དཀོན་མཆོག་སྤྲིན་ལ་སོགས་པའི་མདོ་རྣམས་ལས་རྒྱ་ཆེར་བསླབ་པར་བྱའོ།།ཐོག་མ་ཉིད་དུ་བྱང་ཆུབ་སེམས་དཔའི་སྡོམ་པ་ལ་བདགཉིད་ནུས་པ་ཡོད་དམ་མེད་ཤེས་པར་བྱས་ལ་སྡོམ་པ་མནོད་དོ།། དེ་ནས་སྡོམ་པ་མནོས་པའི་བྱང་ཆུབ་སེམས་དཔའ་དེས་འདི་ལྟར་བསམ་པར་བྱ་སྟེ། 

བྱ་བ་གང་ཡང་བབ་ཅོལ་དུ་མ་བརྟགས་པར་བརྩམས་པ་གང་ཡིན་པའམ། 

གང་ཞིག་ཅུང་ཟད་བརྟགས་ཀྱང་ལེགས་པར་མ་བརྟགས་པ། 

དེ་ནི་དམ་བཅའ་བར་བྱས་པར་གྱུར་དུ་ཟིན་ཀྱང་། 

བྱའམ་ཡང་ན་མི་བྱ་བར་བཏང་ངོ་ཞེས་སླར་ཡང་བརྟགས་པའི་སྒོ་ནས་འཇུག་རིགས་ན།

སངས་རྒྱས་བཅོམ་ལྡན་འདས་རྣམས་དང་དེ་ཡི་སྲས། 

ཤེས་རབ་ཆེན་པོ་དང་ལྡན་པ་རྣམས་ཀྱིས་གང་ལ་ལེགས་པར་བརྟགས་ཤིང་། 

བདག་ཉིད་ཀྱིས་ཀྱང་ཤེས་རབ་ཀྱི་ནུས་པ་ཅི་ཡོད་པས་བརྟགས་བརྟགས་པ། 

དེ་ལ་བཤོལ་དུ་ཅི་ཞིག་ཡོད།། 

དེ་བས་ན་ཇི་ལྟར་དམ་བཅས་པ་བཞིན་དུ་ལེགས་པར་བརྩམས་པ་ཉིད་རིག་པ་ཡིན་ནོ།། གལ་ཏེ་དེ་ལྟར་མ་བསྒྲལ་བ་རྣམས་བསྒྲལ་བ་དང་མ་གྲོལ་བ་རྣམས་དགྲོལ་བ་དང་དབུགས་མ་ཕྱུང་བ་རྣམས་དབུགས་དབྱུང་བ་དང་། ཡོངས་སུ་མྱ་ངན་ལས་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་ཞེས་དམ་བཅས་ནས། 

བྱ་བའི་ལས་ཀྱིས་བསྒྲུབས་པར་མ་བྱས་ན། 

སངས་རྒྱས་དང་བྱང་ཆུབ་སེམས་དཔའ་དང་ལྷ་དང་བཅས་པའི་སེམས་ཅན་དེ་དག་ཀུན་བསླུས་པས། 

བདག་གི་འགྲོ་བ་ཅི་འདྲར་འགྱུར།། སེམས་ཅན་དམྱལ་བ་ལ་སོགས་པའི་འགྲོ་བ་ལས་གཞན་གྱི་འགྲོ་བ་མེད་དོ་སྙམ་དུ་དགོངས་པའོ།། 

དངོས་པོ་ཕལ་བ་ཟན་ལ་སོགས་པ་ཅུང་ཟད་ལའང་། 

ཡིད་ཀྱིས་འདི་སྦྱིན་པར་བྱའོ་ཞེས་བསམ་པར་བྱས་ནས། 

མི་གང་ཞིག་སྦྱིན་པར་མི་བྱེད་པ། 

དེ་ཡང་ཡི་དྭགས་སུ་འགྱུར་བར་མདོ་དྲན་པ་ཉེར་བཞག་ལས་གསུངས་ན། དེ་ཇི་ལྟར་གསུངས་ཞེ་ན། ཅུང་ཟད་ཙམ་ཞིག་སྦྱིན་པར་བསམ་པ་ལས་མ་བྱིན་ན་ཡི་དྭགས་ཀྱི་འགྲོ་བར་སྐྱེ་ལ། དམ་བཅས་པ་ལས་མ་བྱིན་ན་སེམས་ཅན་དམྱལ་བའི་འགྲོ་བའི་འགྱུར་རོ་ཞེས་བསྟན་ཏོ།། 

བླ་ན་མེད་པ་གནས་སྐབས་མངོན་པར་མཐོ་བ་དང་མཐར་ཐུག་ངེས་པར་ལེགས་པའི་བདེ་བ་ལ། བསམ་པ་ཐག་པས་རྒྱལ་བ་སྲས་དང་བཅས་པའི་སྤྱན་སྔར་མགྲོན་དུ་གཉེར་བ་བྱས་ནས། འགྲོ་བ་ཐམས་ཅད་བསླུས་པར་བྱས་ན། བདེ་འགྲོར་ཇི་ག་འགྲོ་འགྱུར་རམ་སྟེ་མི་འགྱུར་རོ།། དེ་ལྟར་གྱུར་ན་འཕགས་པ་ཤཱ་རིའི་བུའི་སྔོན་གྱི་ཚེ་རབས་སུ་བྱང་ཆུབ་ཏུ་སེམས་བསྐྱེད་ནས་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བབས་ཚོགས་རྣམས་ལ་འཇུག་པར་བྱས་ཤིང་། སངས་རྒྱས་སྟོང་ཕྲག་བཅུ་ལ་བསྙེན་བཀུར་བྱས་ནས། དེ་ནས་བདུད་ཀྱིས་ཐོ་འཚམས་པས་བྱང་ཆུབ་ཀྱི་སེམས་བཏང་ངོ་ཞེས་ཐོས་ཏེ། དེ་ལྟར་ནའང་ཉན་ཐོས་ཀྱི་བྱང་ཆུབ་ཐོབ་ནས་སེམས་ཅན་གྱི་དོན་སྒྲུབ་པ་འདི་ཇི་ལྟར་དུ་དྲང་སྙམ་ན། 

མི་གང་ཞིག་བྱང་ཆུབ་ཀྱི་སེམས་བཏང་ཡང༌། 

རང་གི་གདུལ་བྱར་གྱུར་པའི་སེམས་ཅན་དེ་དག་ཐར་བར་མཛད་པ་ནི། 

ཚུ་རོལ་མཐོང་བའི་སྤྱོད་ཡུལ་མ་ཡིན་པས་ལས་ཚུལ་བསམ་གྱིས་མི་ཁྱབ་སྟེ། 

དེ་ནི་ཐམས་ཅད་མཁྱེན་པ་ཁོ་ནས་མཁྱེན་པའི་ཡུལ་ཡིན་ནོ།། 

སེམས་བསྐྱེད་བཏང་བ་དེ་ནི་བྱང་ཆུབ་སེམས་དཔའ་ལ། 

ལྟུང་བའི་རིགས་ཐམས་ཅད་ཀྱི་ནང་དུ་ཉེས་པ་ཤིན་ཏུ་ལྕི་བ་སྟེ། 

འདི་ལྟར་ལྟུང་བ་དེ་ནི་བྱུང་བར་གྱུར་ན། 

སེམས་ཅན་ཀུན་ཀྱི་དོན་སྒྲུབ་པ་ལ་དམན་པར་གྱུར་རོ།། 

གང་སེམས་ཅན་གཞན་འགའ་ཞིག་སྐད་ཅིག་ཙམ་ཡང་བྱང་ཆུབ་སེམས་དཔའ་འདིའི། བསོད་ནམས་ལ་བར་ཆད་པར་གྱུར་པའི་གེགས་བྱེད་པ་ཡང་། རྒྱལ་བའི་སྲས་དེ་སེམས་ཅན་གྱི་དོན་བྱེད་པ་ལ་དམན་པར་གྱུར་པས། གེགས་བྱེད་པ་པོ་དེ་ཡི་ངན་འགྲོ་ལ་མུ་དང་མཐའ་མེད་དོ།། དེ་ཡང་རབ་ཏུ་ཞི་བ་རྣམ་པར་གདོན་མི་ཟ་བའི་སྒྱུ་འཕྲུལ་གྱི་མདོ་ལས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་འཛམ་བུའི་གླིང་པའི་སེམས་ཅན་ཐམས་ཅད་སྲོག་དང་ཕྲལ་ཞིང་བདོག་པ་ཐམས་ཅད་ཕྲལ་ལ། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་གཞན་དག་གིས་བྱང་ཆུབ་སེམས་དཔའི་དགེ་བའི་སེམས་ཀྱི་བར་ཆད་བྱེད་དེ། ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཟས་ཁམ་གཅིག་ཙམ་སྟེར་བ་ལས་བྱུང་བའི་དགེ་བའི་བར་དུ་གཅོད་ན་དེ་ནི་དེ་བས་ཆེས་གྲངས་མེད་པའི་སྡིག་པ་བསྐྱེད་དོ།། དེ་ཅིའི་ཕྱིར་ཞེ་ན། སངས་རྒྱས་འབྱུང་བར་སྐྱེད་པར་བྱེད་པའི་དགེ་བའི་རྩ་བ་རྣམས་ཀྱི་བར་ཆད་བྱེད་པར་གནས་པར་གྱུར་པའི་ཕྱིར་རོ་ཞེས་གསུངས་སོ།།

སེམས་ཅན་གཅིག་གི་ཚེ་འདི་པའི་བདེ་བ་ཡང་། 

བཤིག་སྟེ་བསད་པར་བྱས་ན་བདག་ཉིད་ཀྱི་བདེ་བ་ཉམས་པར་འགྱུར་ན། 

ནམ་མཁའ་མ་ལུས་མཐའ་ཀླས་པའི།། 

ལུས་ཅན་ཐམས་ཅད་ཀྱི་བདེ་བའི་རྒྱུ་བྱང་ཆུབ་ཀྱི་སེམས་བཤིག་པས་བདག་ཉིད་ཉམས་པ་སྨོས་ཅི་དགོས། 

དེ་ལྟར་རྩ་བའི་ལྟུང་བ་སྟོབས་དང་ལྡན་པ་དང་། 

དེའི་གཉེན་པོ་བྱང་ཆུབ་ཀྱི་སེམས་སྟོབས་དང་ལྡན་པ་དག། 

འཁོར་བར་རེས་མོས་ཀྱིས་འདྲེ་བར་བྱེད་ན། 

རབ་ཏུ་དགའ་བ་ལ་སོགས་པའི་ས་ཐོབ་པ་ལ་ཡུན་རིང་ཐོགས་ཤིང་དུས་རིང་པོར་འཁོར་བར་ཡོངས་སུ་སྐྱེ་བར་འགྱུར་རོ།། 

དེ་ལ་ཇི་ལྟར་བསྒྲུབ་པར་བྱ་ཞེ་ན། དེ་ལྟར་བས་ན་ཐོག་མར་སེམས་བསྐྱེད་པའི་ཚེ་ཇི་ལྟར་དམ་བཅས་པ་བཞིན་དུ། 

བདག་གིས་གུས་པས་དང་དུ་བླངས་ཏེ་བསྒྲུབ་པར་བྱ། 

ཕྱི་བཤོལ་མེད་པར་དེང་ནས་བརྩོན་པར་མ་བྱས་ན། 

ངན་འགྲོར་བརྒྱུད་དེ་འོག་ནས་འོག་ཏུ་འགྲོ་བར་འགྱུར་རོ།། དེ་ལྟར་ཡིན་དུ་ཟིན་ཀྱང་དེ་བཞིན་གཤེགས་པ་འགའ་ཞིག་དང་ཕྲད་པ་ལ་བརྟེན་ནས་ཉེས་པ་ཐམས་ཅད་སྤང་བའི་ཕྱིར་ངན་འགྲོའི་དོགས་པ་ག་ལ་ཡོད་ཅེ་ན།

སེམས་ཅན་ཐམས་ཅད་ལ་ཕན་པར་མཛད་པའི། 

རྫོགས་པའི་སངས་རྒྱས་གྲངས་མེད་ཅིག་འདས་པར་གྱུར་ཀྱང་། 

བདག་ནི་རང་གི་ཉེས་པར་སྤྱད་པས་སངས་རྒྱས་གྲངས་མེད་པ་དེའི། 

གསོ་བའི་སྤྱོད་ཡུལ་དུ་མ་གྱུར་ཏོ།། 

གང་ཞིག་ནམ་དུ་ཡང་མ་བྱུང་བ་དེ་ནི་འབྱུང་བར་མི་འགྱུར་རོ་ཞེས་བྱ་བ་འདི་ལ་རྒྱུ་ཅི་ཞིག་ཡོད་ཅེ་ན། ད་དུང་ཡང་སྔ་མ་དེ་བཞིན་དུ་བདག་གིས་སྒྲུབ་པར་བྱེད་ན། 

ཡང་དང་ཡང་དུའང་སྔ་མ་དེ་བཞིན་ཏེ། 

ངན་འགྲོར་འགྲོ་བ་དང་མཐོ་རིས་ཐོབ་ཀྱང་ནད་ཀྱིས་མནར་བ་དང་རྒྱལ་པོས་འཆིང་བ་དང་། 

རྐང་ལག་དང་རྣ་བ་ལ་སོགས་པ་བཅད་པ་དང་ཕྱེད་ཚལ་དུ་གཤགས་པ་ལ་སོགས་པ་མྱོང་བར་འགྱུར་རོ།། 

དེ་བཞིན་གཤེགས་པ་འཇིག་རྟེན་དུ་འབྱུང་བ་དང་། 

རང་ཉིད་དད་པ་དང་ལྡན་པ་དང་མི་ཁོམ་པ་སྤངས་ཏེ་མི་ལུས་ཐོབ་པ་དང་། 

དབང་པོ་ཚང་བ་ལ་སོགས་པས་དགེ་བ་གོམས་རུང་བ་དེ་ལྟ་བུར་གྱུར་པ་རྣམས་ནི་ཤིན་ཏུ་དཀོན་པར་གྱུར་ན་སླར་ནམ་ཞིག་ཐོབ་པར་འགྱུར་ཏེ་མི་འགྱུར་རོ།། 

ད་ལྟར་ལུས་ལ་ནད་མེད་པའི་ཉི་མ་འདི་ལྟ་བུ་ལ། 

ཟས་དང་བཅས་པ་དང་ཆོམ་རྐུན་དང་སྦྲུལ་དང་གཅན་གཟན་ལ་སོགས་པའི་འཚེ་བ་མེད་ཀྱང་ནི། 

ཚེ་ནི་གློ་བུར་དུ་ཐོག་ཆེན་པོ་འབབ་པ་ལྟར་སྐད་ཅིག་ཉིད་ལ་བསླུ་བ་སྟེ། 

ལུས་ནི་བདག་ཉིད་ཀྱི་དབང་དུ་མ་གྱུར་པས་ཐང་ཅིག་གི་བརྙན་པོ་བཞིན་ཏེ་གློ་བུར་དུ་འཆི་བདག་གིས་འབྲལ་བར་བྱེད་དོ།། ཕྱིས་མི་ལུས་ཐོབ་པའི་ཚེ་དགེ་བ་ལ་འབད་པར་བྱའོ་སྙམ་ན། 

བདག་གི་ད་ལྟའི་སྤྱོད་པ་འདི་འདྲ་བས་ནི་ཐར་པ་ལྟ་ཞོག། 

མི་ཡི་ལུས་ཀྱང་འཐོབ་པར་མི་འགྱུར་ལ། 

མི་ལུས་ཐོབ་པར་མ་གྱུར་པ་དེའི་ཚེ་ན། 

སྡིག་པ་འབའ་ཞིག་བྱེད་པ་ལས་དགེ་བ་གང་ཡང་འགྲུབ་པ་མེད་དོ།། 

གང་གི་ཚེ་ད་ལྟ་དགེ་བ་སྤྱད་པའི་སྐལ་བ་དང་ལྡན་ཡང་། 

དགེ་བ་བདག་གིས་སྤྱད་བ་པར་མ་བྱས་ན། 

ངན་སོང་གི་སྡུག་བསྔལ་མྱོང་བ་དང་ཀུན་ཏུ་རྨོངས་པར་གྱུར་པ། 

དེ་ཚེ་བདག་གིས་ཅི་བྱར་ཡོད་དེ་དགེ་བ་བྱེད་པའི་གོ་སྐབས་མེད་དོ།། 

མངོན་པར་མཐོ་བའི་རྒྱུ་དགེ་བ་དག་ཀྱང་མ་བྱས་ལ། 

ངན་སོང་ལ་གཞོལ་བར་བྱེད་པའི་སྡིག་པ་དག་ཀྱང་ཉེ་བར་བསགས་པ་ན། 

ངན་སོང་གཅིག་ནས་གཅིག་ཏུ་བརྒྱུད་དེ་བསྐལ་པ་བྱེ་བ་བརྒྱར་ཡང་ནི། 

བདེ་འགྲོའི་སྒྲ་ཙམ་ཡང་རྣ་བས་ཐོས་པར་མི་འགྱུར་རོ།། 

དེ་ཉིད་ཀྱི་ཕྱིར་ན་བཅོམ་ལྡན་གྱིས། 

བརྟག་པར་བཟུང་སྟེ་རྒྱ་མཚོ་ཆེན་པོར་རྣམ་པར་གཡེངས་བའི་གཉའ་ཤིང་གི། 

བུ་གར་རུས་སྦལ་ཞར་བ་ལོ་བརྒྱ་བརྒྱ་ན་མགྲིན་པ་ལན་རེ་འདེགས་པ་དེའི་འགྲིན་པ་ཆུད་པ་ལྟར། 

མི་ཉིད་ཀྱང་ཤིན་ཏུ་ཐོབ་དཀའ་བར་གསུངས་སོ།། 

ཡང་ཅིའི་ཕྱིར་དེ་ལྟ་བུ་ཡིན་ཅེ་ན། རྒྱལ་སྲས་རྣམས་ལ་ངན་སེམས་སྐྱེ་བ་ལྟ་བུ་སྐད་ཅིག་གཅིག་ལ་བྱས་པའི་སྡིག་པས་ཀྱང་། 

བསྐལ་པར་ཡང་མནར་མེད་པར་གནས་པར་འགྱུར་ན། 

ཐོག་མ་མེད་པ་ནས་འཁོར་བར་བསགས་པའི་སྡིག་པ་མང་པོ་དག་གིས། 

བདེ་འགྲོར་མི་འགྲོ་བ་ནི་སྨོས་ཅི་དགོས།

སྔར་གྱི་ཉེས་པར་སྤྱད་པའི་འབྲས་བུ་དེ་ཙམ་ཁོ་ན་མྱོང་བར་གྱུར་ནས། 

བྱེད་པ་པོ་འདི་ནི་སྡུག་བསྔལ་ལས་རྣམ་པར་ཐར་བར་མི་འགྱུར་ཏེ། 

འདི་ལྟར་སྡུག་བསྔལ་སྔ་མ་དེ་ནི་མྱོང་བཞིན་དུ།

འབྲས་བུ་མྱོང་བར་བྱེད་པའི་སྡིག་པ་ཕྱི་མ་གཞན་དག་ཀྱང་རབ་ཏུ་སྐྱེའོ།། 

ཡང་དལ་བ་ཕུན་སུམ་ཚོགས་པ་ཐོབ་པ་ཡང་ཤིན་ཏུ་དཀོན་པར་དགོངས་ནས་གལ་ཏེ་དགེ་བའི་ཕྱོགས་འཕེལ་བའི་ཕྱིར་བརྩོན་པར་མི་བྱེད་ན་རབ་ཏུ་རྨོངས་པ་ཡིན་ཞེས་བསྟན་པ་ནི་འདི་འདྲ་བའི་དལ་བ་ཕུན་སུམ་ཚོགས་པ་རྙེད་པར་གྱུར་ནས།

བདག་གིས་དགེ་བའི་རྩ་བ་སྟོབས་བསྐྱེད་དེ་གོམས་པར་མ་བྱས་ན། 

དགེ་བའི་ནོར་ཉམས་པར་བྱེད་པ་འདི་ལས་བསླུས་པ་གཞན་མེད་དེ། 

དགེ་བའི་ཆོས་ལག་ན་གནས་བཞིན་དུ་འདོར་བ་འདི་ལས་རྨོངས་པའང་གཞན་མེད་དོ།། 

གལ་ཏེ་བདག་གིས་མི་དགེ་བའི་ཕྱོགས་སྟོབས་ཆེ་བ་དང་དལ་བ་ཕུན་སུམ་ཚོགས་པ་དཀོན་པ་དང་གཏི་མུག་ནི་ཤིན་ཏུ་ནུས་པ་དང་ལྡན་པ་དེ་རྟོགས་ནས།

རྨོངས་པའི་དབང་གིས་ཕྱིས་ཀྱང་སྒྱིད་ལུག་པར་འགྱུར་ན། 

རང་ཉིད་འཆི་བར་འགྱུར་བའི་དུས་ཀྱི་ཚེ་ན། 

འགྱོད་ཅིང་མྱ་ངན་ཆེན་པོ་ལྡང་བར་འགྱུར་རོ།། 

བག་མེད་པའི་འབྲས་བུ་གཞན་ཡང་ཡོད་དོ་ཞེས་བསྟན་པ་ནི་སེམས་ཅན་དམྱལ་བའི་མེ་ཤིན་ཏུ་བཟོད་པར་དཀའ་བས་ཡུན་རིང་དུ། 

བདག་གི་ལུས་ལ་བསྲེགས་པར་གྱུར་ན། 

བདག་གིས་དེ་ལྟར་ཅི་སྟེ་བྱས་སྙམ་དུ་འགྱོད་པ་མི་བཟད་པའི་མེ་འབར་བས། 

སེམས་གདུང་བར་འགྱུར་བ་གདོན་མི་ཟའོ།། 

ཡང་བདག་ཉིད་ཀྱིས་འདི་ལྟར་བརྟག་པར་བྱ་སྟེ། ཤིན་ཏུ་རྙེད་པར་དཀའ་བ་ཕན་བདེ་སྒྲུབ་པའི་ལས། 

དལ་བའི་རྟེན་འདི་ཇི་ཞིག་ལྟར་སྟེས་དབང་གིས་རྙེད་པར་གྱུར་ནས། 

བདག་ཉིད་ཁེ་ཉེན་ལ་དཔྱོད་པའི་ཤེས་པ་དང་ལྡན་བཞིན་དུ། 

ཕྱིར་ཡང་དམྱལ་བའི་གནས་དེར་ཁྲིད་ན། 

སྔགས་ཀྱིས་རྨོངས་པར་བྱས་པ་བཞིན་དུ། 

བདག་ལ་འདིར་སེམས་མེད་པ་ཉིད་དུ་ཟད་ལ། 

ཅིས་རྨོངས་པར་གྱུར་པ་བདག་ཉིད་ཀྱིས་ཀྱང་མ་ཤེས་ཏེ། 

བདག་གི་ཁོང་ན་ཅི་ཞིག་ཡོད་ཅེས་དེ་ལ་བརྟག་པར་བྱའོ།། 

ཉོན་མོངས་པའི་དགྲ་བོ་རྣམས་ཡོད་དོ་སྙམ་ན། དེ་ལ་ཡང་བརྟག་པར་བྱ་སྟེ། ཞེ་སྡང་དང་སྲེད་པ་ལ་སོགས་པའི་དགྲ་བོ་རྣམས་ནི། 

རྐང་པ་དང་ལག་པ་དང་མགོ་ལ་སོགས་པ་གང་ཡང་ཡོད་པ་མིན་ལ། 

བརྩོན་འགྲུས་དང་ལྡན་པའི་དཔའ་བོ་དང་ཤེས་རབ་དང་ལྡན་པའི་མཛངས་པ་མིན་ཡང་ཇི་ཞིག་ལྟར། 

ཉོན་མོངས་པ་དེ་དག་གིས་བདག་བྲན་བཞིན་དུ་བཀོལ་བར་བྱས་སོ་སྙམ་དུ་བདག་ཉིད་ལ་རྣམ་པར་དཔྱོད་པར་བྱེད་པ་ཡིན་ནོ། 

བདག་གི་སེམས་ལ་བརྟེན་ཏེ་གནས་བཞིན་དུ། 

དགའ་མགུར་ཏེ་འཛེམ་པ་མེད་པར་བདག་ལ་གནོད་པར་བྱེད་པ་མི་རིགས་པའི་ཚུལ་ཅན་དེ་ལའང་མི་ཁྲོ་བར་བཟོད་པ་ནི། 

བཟོད་པའི་གནས་མིན་པ་ལ་བཟོད་པ་ནི་སྨད་པའི་གནས་སོ།། 

དེ་ཅིའི་ཕྱིར་ཞེ་ན། གལ་ཏེ་ལྷ་དང་ལྷ་མིན་གྱི་ཚོགས་རྣམས་ཐམས་ཅད་བདག་ལ་དགྲར་ལངས་སུ་ཟིན་ཀྱང་། 

དེ་དག་གིས་ཀྱང་བདག་སྲོག་དང་ཕྲལ་བ་ཙམ་ལས་མནར་མེད་པའི། 

མེ་ནང་དུ་འཁྲིད་ཅིང་འཇུག་པར་མི་ནུས་ལ། 

ཉོན་མོངས་པ་སྟོབས་ཆེན་པོའི་དགྲ་འདིས་ནི། 

གང་དང་ཕྲད་ན་རི་རབ་ལྷུན་པོ་ཉིད་ཀྱང་། 

ཐལ་བ་ཙམ་དུ་ཡང་ནི་མི་ལུས་པ། 

མནར་མེད་པའི་མེ་ནང་དེར་བདག་སྐད་ཅིག་གཅིག་ལ་འདོར་བར་བྱེད་དོ།། 

བདག་གི་ཉོན་མོངས་པའི་དགྲ་བོ་གང་ཡིན་པ་འདི་དུས་རིང་པོ་ཐོག་མ་མེད་པ་ནས་མཐའ་མེད་པའི་བར་དུ་གནོད་པར་བྱེད་པ་ལྟར། 

ལྷ་དང་མི་ལ་སོགས་པའི་དགྲ་བོ་གཞན་ཀུན་ཀྱིས་ཀྱང་དེ་ལྟ་བུས། 

ཡུན་རིང་དུ་གནོད་པར་བྱེད་ཐུབ་པ་མ་ཡིན་ནོ།། 

དེ་དག་གི་བློ་དང་མཐུན་པར་རིམ་གྲོ་བྱས་ཏེ་བསྟེན་པར་བྱས་ན། 

དགྲ་བོ་ཐམས་ཅད་ཀྱང་བདག་ལ་ཕན་པ་དང་བདེ་བར་བྱེད་ན། 

ཉོན་མོངས་རྣམས་ནི་དེ་ལྟར་བསྟེན་པར་བྱས་ན། 

ཕྱིར་ཞིང་སླར་ཡང་སེམས་ཅན་དམྱལ་བ་ལ་སོགས་པའི་སྡུགབསྔལ་གྱིས་གནོད་པ་བྱེད་དོ།། 

དེ་ལྟར་ཡུན་རིང་པོ་ཐོག་མ་མེད་པ་ནས་རྒྱུན་མི་ཆད་པར་རྒྱུན་ཆགས་སུ་དགྲར་གྱུར་པ། 

སེམས་ཅན་དམྱལ་བའི་སྡུག་བསྔལ་ལ་སོགས་པ་གནོད་པའི་ཚོགས་རྣམས་རབ་ཏུ་འཕེལ་བའི་རྒྱུ་གཅིག་པུ། 

དེ་ཉིད་བདག་གི་སྙིང་ལ་ངེས་པར་གནས་འཆའ་བར་བྱེད་ན། 

བདག་འཁོར་བར་འཇིགས་པ་མེད་པར་དགའ་བར་ག་ལ་འགྱུར་ཏེ་མི་རིགས་སོ།།

འཁོར་བའི་བཙོན་ར་ལས་ཐར་བ་མི་སྟེར་བའི་སྲུང་མ་དང་དམྱལ་བ་ལ་སོགས་པའི་གནས་སུ། 

གསོད་བྱེད་ཀྱི་གཤེད་མར་གྱུར་པའི་ཉོན་མོངས་པ་འདི་དག་ནི། 

གལ་ཏེ་བློ་ཡི་གནས་པ་ཆགས་པའི་རང་བཞིན་གྱི་དྲ་བ་སྟེ་གཟེབ་ཉིད་ན། 

གནས་པར་གྱུར་ན་བདག་ལ་བདེ་བ་ག་ལ་ཡོད་དེ་མེད་དོ།། 

དེ་ལྟར་འདི་ནི་ཉེས་པ་ཐམས་ཅད་ཀྱི་རྒྱུ་ཡིན་པས་ཇི་སྲིད་བདག་གིས་ཉོན་མོངས་པའི་དགྲ་འདི་མངོན་སུམ་དུ། 

ངེས་པར་དྲུངས་ནས་ཕྱུང་སྟེ་མ་བཅོམ་པ་དེ་སྲིད་དུ་བདག་བརྩོན་པར་བྱེད་པའི་དུས་འདིར་བརྩོན་པ་མི་འདོར་ཏེ། 

རེ་ཞིག་གནོད་པར་བྱེད་པ་ཆུང་ངུ་ལ་ཡང་ཁྲོས་པར་གྱུར་པ། 

ང་རྒྱལ་བདོ་བ་རྣམས་གནོད་བྱེད་དེ་མ་བཅོམ་པར་གཉིད་ཀྱང་མི་འོང་ན་ཉོན་མོངས་པའི་དགྲ་གཞོམ་པར་འདོད་པས་བརྩོན་པ་དྲག་པོས་འབད་དགོས་པ་ལྟ་ཅི་སྨོས། 

རང་བཞིན་ཏེ་ངོ་བོ་ཉིད་ཀྱིས་འཆི་བས་སྡུག་བསྔལ་བར་གྱུར་པའི་ཉོན་མོངས་ཏེ་སྙིང་རྗེའི་གནས་སུ་གྱུར་པ་དག། 

གཡུལ་ངོར་དངར་ཏེ་འཐབ་པའི་ཚེ་ནུས་པ་ཇི་ལྟ་བ་བཞིན་ནན་གྱིས་གཞོམ་པར་འདོད་པ་ཡང་། 

མདའ་དང་མདུང་ལ་སོགས་པའི་མཚོན་གྱིས་ཕོག་པའི་སྡུག་བསྔལ་ཐམས་ཅད་ཁྱད་དུ་བསད་ནས། 

མངོན་པར་འདོད་པའི་དོན་མ་གྲུབ་པར་ལ་ཕྱིར་ཕྱོགས་ཏེ་འབྱེར་བར་མི་བྱེད་ན། 

དུས་རྟག་ཏུ་འཁོར་བའི་སྡུག་བསྔལ་ཀུན་ཀྱི་རྒྱུར་གྱུར་པ། 

རང་གི་རང་བཞིན་གྱིས་དགྲར་ངེས་པའི་ཉོན་མོངས་པ་རྣམས་གཞོམ་པ་ལ་བརྩོན་པར་བྱེད་པ་ན་བདག་ལ་དེང་འདིར། 

སྡུག་བསྔལ་བརྒྱ་ཕྲག་མང་པོའི་རྒྱུར་གྱུར་པའི་གནོད་པ་གང་གིས་ཀྱང་། 

ཡི་ཆད་དེ་སེམས་ཞུམ་པ་དང་སྤྲོ་བ་མེད་པའི་སྒྱིད་ལུག་པར་མི་འགྱུར་བར་སྨོས་ཅི་དགོས། 

འཇིག་རྟེན་ཕ་རོལ་ལ་ཕན་པའི་དོན་མེད་པ་དགྲ་ཡིས་རྨ་སྲོལ་གསར་དུ་བཏོད་པ་ཡང་། 

ལུས་ལ་རྒྱན་ཆ་དང་འདྲ་བར་སྤེལ་བའམ་འཆང་བར་བྱེད་ན། 

འགྲོ་བ་ཐམས་ཅད་སངས་རྒྱས་ཐོབ་པའི་དོན་ཆེན་པོ་བསྒྲུབ་པའི་ཕྱིར་ཡང་དག་པར་བརྩོན་པར་གྱུར་པ། 

བདག་ལ་སྡུག་བསྔལ་འབྱུང་བ་རྣམས་ཅིའི་ཕྱིར་ན་གནོད་པར་བྱེད་པ་ཡིན་ཏེ་མིན་ནོ།། གལ་ཏེ་དེ་ལྟར་བརྩོན་དགོས་པ་ཡིན་ན་ཡང་རང་གི་བདེ་བ་དང་མི་འགལ་བ་ཉིད་དུ་བྱ་རིགས་སོ་ཞེ་ན། 

ཉ་པ་དང་གདོལ་པ་དང་ཞིང་ལས་བྱེད་པ་ལ་སོགས་པ་རྣམས་རང་གི་ཕྱོགས་ཀྱི་འཚོ་བ་ཙམ་ཞིག་སྒྲུབ་པར་སེམས་པ་ཡང་། 

དགུན་གྱི་གྲང་བ་དང་དབྱར་གྱི་ཚ་བ་དང་ཆར་དང་མུན་པ་དང་སྡིག་སྦྲུལ་ལ་སོགས་པའི་གནོད་པ་ཐམས་ཅད་བཟོད་ན། 

འགྲོ་བ་ཀུན་ཀྱི་བདེ་བའི་ཕྱིར་བདག་ལྟ་ཞིག་ཅིས་མི་བཟོད། 

ཕྱོགས་བཅུའི་འཇིག་རྟེན་གྱི་ཁམས་ནམ་མཁའི་མཐས་གཏུགས་པའི། 

འགྲོ་བ་ཐམས་ཅད་ཉོན་མོངས་པའི་འཆིང་བ་ལས་བསྒྲལ་བར། 

དམ་བཅས་པ་གང་ཚེ་བདག་ཉིད་ཀྱང་སྲེད་པ་ལ་སོགས་པའི་ཉོན་མོངས་རྣམས་ལས་མ་གྲོལ་ན། 

བདག་གི་ནུས་པའི་ཚོད་ཀྱང་མི་ཤེས་པར། 

སྨྲ་བ་དེ་ནི་ཇི་ལྟར་སྨྱོན་པ་མིན། 

རྒྱུ་མཚན་དེ་ལྟ་བས་ན་ཉོན་མོངས་རྣམས་གཞོམ་པ་ལ། 

དུས་རྟག་ཏུ་ཕྱིར་མི་ལྡོག་པར་འབད་པར་བྱའོ།།

ཉོན་མོངས་པ་གཞོམ་པ་འདི་ལ་བདག་གིས་བརྩོན་པ་ཤུགས་དྲག་པོས་ཞེན་པར་བྱ་ཞིང་། 

ཉོན་མོངས་པ་ལ་ཁོན་དུ་བཟུང་ནས་སྤང་བྱ་དང་གཉེན་པོ་གཡུལ་སྤྲད་དེ་གཞོམ་པར་བྱའོ།། 

གལ་ཏེ་ཉོན་མོངས་ཐམས་ཅད་སྤང་བྱ་ཡིན་མོད། ཞེན་པ་དང་ཁོན་འཛིན་དེ་ཡང་ཇི་ལྟར་སྤང་བྱ་མ་ཡིན་ཞེ་ན། རྣམ་པ་དེ་འདྲའི་ཉོན་མོངས་པ་ལྟར་སྣང་བ་དེ་ནི་ཉོན་མོངས་འཇོམས་བྱེད་ཡིན་པས་སྤང་བྱར་མ་གཏོགས་སོ།། 

བདག་ནི་མེ་དོང་དུ་བསྲེགས་ཏེ་བསད་པར་གྱུར་ཏམ།། 

བདག་གི་མགོ་བོ་དྲུངས་ནས་བཅད་ཀྱང་བླའི། 

རྣམ་པ་ཀུན་ཏུ་སྟེ་དུས་ནམ་དུ་ཡང་ཉོན་མོངས་པའི་དགྲ་བོ་རྣམས་ལ་མགོ་འདུད་པར་བྱས་ནས་རྗེས་སུ་འབྲང་བར་མི་བྱའོ།། 

འདི་སྤང་བར་བྱས་ཀྱང་སླར་ལྡོག་པར་གྱུར་ན་དེའི་ཚེ་ཇི་ལྟར་བསྒྲུབ་པར་བྱ་ཞེ་ན། 

ཐ་མལ་པའི་དགྲ་བོ་གཞན་དག་ལན་གཅིག་ཡུལ་ནས་ཕྱུང་ཡང་ནི། 

ཡུལ་གཞན་དག་ཏུ་གནས་ཤིང་ཡུལ་དེ་ཉིད་ཡོངས་སུ་བཟུང་ནས། 

རང་གི་ནུས་པ་བརྟས་ཤིང་སྟོབས་རྙེད་ནས་དེ་ནས་ཕྱིར་ལྡོག་གི། 

ཉོན་མོངས་པའི་དགྲ་ཡི་ཚུལ་ནི་དེ་དང་འདྲ་བ་མ་ཡིན་ཏེ། ལན་གཅིག་སྤངས་ཟིན་ནས་སླར་ལྡོག་པ་ནི་མེད་དོ།། 

ཡང་དེ་སྤང་བར་ག་ལ་ནུས་ཞེ་ན། ཉོན་མོངས་པ་ཡང་དག་པར་མ་ཡིན་པའི་ཀུན་ཏུ་རྟོག་པ་ལས་བྱུང་བའི་གསོག་གསོབ་སྙིང་པོ་མེད་པའི་ཉོན་མོངས་པ་རྣམས་ཤེས་རབ་ཀྱི་མིག་གིས་བལྟས་ནས་སྤང་བར་བྱ་སྟེ།། 

བདག་གི་ཡིད་འདི་ལས་བསལ་ཏེ་ཡུལ་ཕྱུང་ན་གང་དུ་འགྲོ་བར་འགྱུར། 

གང་དུ་གནས་པར་བྱས་ནས་བདག་ལ་གནོད་པར་བྱ་བའི་ཕྱིར་འོང་སྟེ་འདིའི་གནས་གང་ཡང་མ་མཐོང་བས་དེས་ན་བློ་ཞན་པ་བདག་ལ་སྔོན་ཆད་བརྩོན་པ་མེད་པར་ཟད་དོ།། 

དེ་ལ་ཤེས་རབ་ཀྱི་མིག་གིས་བལྟ་བའི་ཚུལ་ནི་ཉོན་མོངས་རྣམས་ནི་ཡིད་དུ་འོང་བ་ལ་སོགས་པའི་ཡུལ་མཐོང་ཡང་དབང་པོ་བསྡམས་པ་རྣམས་ལ་ཉོན་མོངས་མི་སྐྱེ་བའི་ཕྱིར་དང༌། རྣམ་པར་བརྟགས་ན་རྡུལ་ཕྲ་རབ་ཙམ་ཡང་མ་གྲུབ་པས། ཡུལ་ན་མི་གནས་ཤིང་ཆོས་ལ་སེམས་པ་ལ་སོགས་པའི་ཚེ་དབང་པོ་ཡོད་ཀྱང་ཉོན་མོངས་པ་མི་སྐྱེ་བའི་ཕྱིར་དང་། དེ་ལ་ཡང་རང་བཞིན་མེད་པས་དབང་པོའི་ཚོགས་ལ་ཡང་ཡོད་པ་མིན་ལ། དེ་དག་གི་ཚེ་རྣམ་ཤེས་ཡོད་ཀྱང་ཉོན་མོངས་པ་མི་སྐྱེ་བའི་ཕྱིར་དང་། རྣམ་པར་ཤེས་པ་ཡང་ངོ་བོ་ཉིད་མེད་པས་བར་ནའང་ཡོད་པ་མིན་ཞིང་། 

དེ་དག་ལས་གཞན་གང་ནའང་ཡོད་པ་མིན་ན་ཉོན་མོངས་པ་དེ་དག་གར་གནས་ནས་འགྲོ་བ་ཀུན་ལ་གནོད་བྱེད་དེ། 

འདི་ནི་སྒྱུ་མའི་རིག་སྔགས་ཀྱི་མཐུ་ལས་རྟ་དང་གླང་པོ་ལ་སོགས་པར་སྣང་བ་དང་འདྲ་བ་དེ་ཡི་ཕྱིར་སྙིང་ལ་འཇིགས་པ་སྤངས་ཏེ་ཉོན་མོངས་པའི་རང་བཞིན་ཤེས་པའི་ཕྱིར་བརྩོན་པ་བསྟེན་དགོས་ཏེ། 

དོན་མེད་པ་ཉིད་དུ་བདག་ལ་དམྱལ་བ་དང་ཡི་དྭགས་ལ་སོགས་པ་རྣམས་སུ་ཅི་སྟེ་གནོད་པ་བྱེད། 

ད་ནི་སྔར་བསྟན་པའི་དོན་མ་ལུས་པ་ཉེ་བར་བསྡུ་བའི་ཕྱིར་དེ་ལྟར་སྔར་བསྟན་པའི་དོན་ལ་རྣམ་པར་བསམས་ནས་མདོའི་དོན་བསྟན་བཅོས་འདིར་བསྡུས་ཏེ་ཇི་སྐད་བཤད་པ་ཡི། 

བྱང་ཆུབ་སེམས་དཔའི་བསླབ་པ་ཇི་སྙེད་པ་རྣམས་བསྒྲུབ་པའི་ཆེད་དུ་འབད་པར་བྱའོ།། 

སྨན་པ་མཁས་པའི་ངག་མ་ཉན་ན་སྨན་དག་གིས་བཅོས་དགོས་པའི་ནད་པ་སོས་པ་ག་ལ་ཡོད། དེ་བཞིན་དུ་ཐམས་ཅད་མཁྱེན་པའི་སྨན་པ་ཆེན་པོས་ལུང་ཕོག་པའི་བསླབ་པ་བསྒྲུབས་པར་མ་བྱས་པར་ལས་དང་ཉོན་མོངས་པས་བསྐྱེད་པའི་སྐྱེ་བ་ལ་སོགས་པའི་འཇིགས་པ་ཆེན་པོ་ལས་རྣམ་པར་གྲོལ་བར་འགྱུར་བ་ལྟ་ག་ལ་ཡོད། 

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། 

བག་ཡོད་བསྟན་པ་ཞེས་བྱ་བ་སྟེ་ལེའུ་བཞི་པའོ།།

བྱང་ཆུབ་སེམས་བསྐྱེད་ཀྱི་བསླབ་པ་མི་ཉམས་པ་བསྲུང་བར་འདོད་པ་ཡིས། 

རབ་ཏུ་བསྒྲིམས་ནས་སེམས་ཡུལ་གྱི་ལོངས་སྤྱོད་ལ་མངོན་པར་ཞེན་པ་ལས་ཡོངས་སུ་བསྲུང་བར་བྱ་སྟེ། 

དེ་ཅིའི་ཕྱིར་ཞེ་ན། སེམས་འདི་ཡུལ་ལ་གཡོ་བ་ལས་བསྲུང་བར་མ་བྱས་ན། 

བསླབ་པ་མི་ཉམས་པར་བྱས་ཏེ་བསྲུང་བར་ཡོང་མི་ནུས་སོ།། 

འདི་ལས་ཀྱང་སེམས་ཁོ་ན་བསྲུང་བར་རིགས་ཏེ་སེམས་ཀྱི་གླང་པོ་ཡན་པར་བཏང་བས། 

མནར་མེད་པ་ལ་སོགས་པའི་གནས་སུ་གནོད་པ་བྱེད་པ་ལྟར། 

གླང་ཆེན་འདུལ་སྦྱོང་གིས་མ་ཐུལ་བ་རབ་ཏུ་མྱོས་པ་ཡིས། 

འདི་ན་དམྱལ་བར་འཕེན་པ་ལ་སོགས་པ་དེ་འདྲ་བའི་གནོད་པ་མི་བྱེད་དོ།། 

སྒོ་ཀུན་ནས་བླང་དོར་གྱི་གནས་མི་བརྗེད་པའི་དྲན་པའི་ཐག་པ་ཡིས། 

སེམས་ཀྱི་གླང་པོ་དགེ་བའི་དམིགས་པ་ལ་དམ་དུ་བཏགས་ན། 

གཅན་གཟན་གཏུམ་པོ་མལ་སོགས་པའི་འཇིགས་པ་ཐམས་ཅད་མེད་པར་འགྱུར་ཞིང་། 

མངོན་པར་མཐོ་བ་དང་ངེས་པར་ལེགས་པའི་རྒྱུར་གྱུར་པའི་དགེ་བ་ཐམས་ཅད་ལག་ཏུ་འོང་བ་ཡིན་ནོ།། 

སྟག་དང་སེང་གེ་དང་གླང་ཆེན་དང་དྲེད་དང་། 

སྦྲུལ་དང་དགྲ་རྣམས་ཐམས་ཅད་དང་།། 

སེམས་ཅད་དམྱལ་བའི་སྲུང་མ་རྣམས་དང་། 

བྱད་མའི་གདོན་དང་དེ་བཞིན་དུ་སྲིན་པོ་རྣམས་ཀྱང་སེམས་འདི་གཅིག་པུ་དམིགས་པ་ལ་རྩེ་གཅིག་ཏུ་བཏགས་པ་ཡིས། 

གནོད་བྱེད་དེ་དག་ཐམས་ཅད་བཏགས་པར་འགྱུར་ཞིང་། 

སེམས་འདི་གཅིག་པུ་ཆོས་ཐམས་ཅད་རང་བཞིན་མེད་པའི་མཚན་ཉིད་ཅན་སྟོང་པ་ཉིད་བསྒོམས་པས་བཏུལ་བ་ན། 

གནོད་བྱེད་དེ་དག་ཐམས་ཅད་ཀྱང་ཐུལ་བར་འགྱུར་རོ།། 

འདི་ལྟར་གོང་དུ་བསྟན་པའི་འཇིགས་པ་ཐམས་ཅད་དང་། 

སྡུག་བསྔལ་དཔག་ཏུ་མེད་པ་ཡང་།། 

སེམས་ལས་བྱུང་བ་ཡིན་ནོ་ཞེས།། 

དངོས་པོའི་དེ་ཁོ་ན་ཉིད་ཡང་དག་གསུང་བ་རྫོགས་པའི་སངས་རྒྱས་ཉིད་ཀྱིས་བསྟན་ཏོ།། 

དེ་བས་ན་ཐམས་ཅད་དུ་སེམས་ཉིད་གཙོ་བོ་ཡིན་ནོ།། དེ་ལྟར་འཇིགས་པ་དེ་དག་ནི་གཞན་མ་ཡིན་ནོ་ཞེས་རབ་ཏུ་བསྒྲུབ་པའི་ཕྱིར་སེམས་ཅན་དམྱལ་བའི་སྲུང་མ་རྣམས་ཀྱི་མཚོན་ཆ་དང་རལ་གྲི་ལོ་མའི་ནགས་ལ་སོགས་པ་རྣམས།

སུ་ཞིག་གིས་ནི་ཆེད་དུ་བསྒྲུབས་པར་བྱས།། 

ལྕགས་སྲེག་པའི་རང་བཞིན་གྱི་ས་གཞི་དེ་ཡང་སུ་ཡིས་བྱས།། 

ཤལ་མ་ལིའི་སྡོང་པོའི་སྟེང་དང་འོག་ཏུ་སྣང་བའི་མེ་ཚོགས་དེ་དག་རྒྱུ་ཅི་ལས་བྱུང་། 

དེ་འདྲ་བ་དེ་དག་ཐམས་ཅད་ཀྱང་། 

སྡིག་པའི་ལས་མངོན་པར་འདུ་བྱེད་པའི་སེམས་ཉིད་དེ་དག་གི་རྒྱུ་ཡིན་པར་ཐུབ་པས་གསུངས་ཏེ། དེ་སྐད་དུའང་། སེམས་དུལ་བ་ནི་ལེགས་པ་སྟེ།། སེམས་དུལ་བ་ནི་བདེ་བ་འཐོབ།།ཅེས་པ་ལ་སོགས་པ་གསུངས་སོ།། 

གང་གི་ཕྱིར་དེ་ལྟར་ཡིན་པ་དེའི་ཕྱིར་འཇིག་རྟེན་གསུམ་པོ་ན། 

སྡིག་པའི་སེམས་ལས་འཇིགས་པའི་རྒྱུ་གཞན་འགའ་ཡང་མེད་དོ།། 

དེ་ལྟར་ཡིན་ན་སྦྱིན་པ་ལ་སོགས་པ་ལ་ཇི་ལྟར་བལྟ་བར་བྱ། སྦྱིན་པ་དེ་ནི་སེམས་ཅན་གྱི་དབུལ་བ་སེལ་བར་བྱེད་པའི་མཚན་ཉིད་ཅན་ཡིན་ནོ་ཞེ་ན། 

གལ་ཏེ་འགྲོ་བ་རྣམས་ལ་སྦྱིན་པ་བྱིན་ཏེ་དབུལ་བ་བོར་བར་བྱས་པས། 

སྦྱིན་པའི་ཕ་རོལ་ཏུ་ཕྱིན་པ་རྫོགས་པ་ཡིན་ན། 

ད་དུང་ཡང་འགྲོ་བའི་དབུལ་བ་ཉེ་བར་མ་ཞི་སྟེ་འགྲོ་བ་བཀྲེན་པ་མང་དུ་ཡོད་ན་སྔོན་གྱི་སྐྱོབ་པ་རྣམས་ཇི་ལྟར་སྦྱིན་པའི་ཕ་རོལ་ཏུ་ཕྱིན་པ་རབ་ཏུ་རྫོགས་པ་ཡིན། 

འོ་ན་ཇི་ལྟར་འགྱུར་ཞེ་ན། བདོག་པ་སྟེ་ཕྱི་དང་ནང་གི་དངོས་པོ་ཐམས་ཅད་སྦྱིན་པའི་འབྲས་བུ་དང་བཅས་ཏེ། 

ཆགས་པ་མེད་པར་སྐྱེ་བོ་ཀུན་ལ་གཏོང་བའི་སེམས་གོམས་པ་རབ་ཀྱི་མཐར་ཕྱིན་པ་ཉིད་ཀྱིས། 

སྦྱིན་པའི་ཕ་རོལ་ཏུ་ཕྱིན་པར་རྫོགས་པར་བློ་གྲོས་མི་ཟད་པར་བསྟན་པ་ལལས་གསུངས་ཏེ། 

དེ་ལྟ་བས་ན་དེ་ནི་སེམས་ཉིད་དོ།། 

ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡང་སེམས་ཉིད་ཡིན་ནོ་ཞེས་བྱ་བ་དེའི་ཕྱིར་བྱ་དང་ཉ་དང་རི་དྭགས་ལ་སོགས་པ་རྣམས་ཡུལ་གང་ཞིག་ཏུ། 

དེ་དག་གསོད་པར་མི་འགྱུར་བར་བསྐྲད་དེ་བསྐྲད་པར་མི་ནུས་སོ།། 

རང་ཉིད་ཀྱིས་སྲོག་གཅོད་པ་ལ་སོགས་པ་ཁ་ན་མ་ཐོ་བ་ཐམས་ཅད་སྤོང་བའི་སེམས་ནི་ཐོབ་པ་ལས། 

ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡིན་པར་མདོ་ལས་བཤད་དོ། 

བཟོད་པའི་ཕ་རོལ་ཏུ་ཕྱིན་པ་ཡང་སེམས་ལས་ཐ་དད་པ་མ་ཡིན་ནོ་ཞེས་བཤད་པ་སེམས་ཅན་མི་སྲུན་པ་རྣམས་ནི་ནམ་མཁའ་བཞིན་དུ་མཐའ་མེད་པས་དེ་དག་ཐམས་ཅད་གཞོམ་གྱིས་ཡོང་མི་ལོངས་ལ། 

རང་གི་ཁྲོ་བའི་སེམས་འདི་གཅིག་པུ་བཅོམ་པར་བྱས་ན། 

དགྲ་བོ་དེ་དག་ཐམས་ཅད་ལྷན་ཅིག་ཏུ་ཆོམས་པ་དང་འདྲའོ།། 

དཔེར་ན་ཚེར་མ་སོགས་ཀྱི་གནོད་པ་བསྲུང་བའི་དོན་དུ་ས་སྟེང་འདི་དག་ཀོ་བས་གཡོག་ཏུ་འདོད་ཀྱང༌། 

དེ་སྙེད་ཅིག་ཀོ་བས་གཡོགས་པར་ག་ལ་ལང་། 

རང་གི་ལྷམ་མཐིལ་ཙམ་གྱི་ཀོ་བས་ནི། 

ས་སྟེང་ཐམས་ཅད་ཀོ་བས་གཡོགས་པ་དང་འདྲའོ།། 

དཔེ་དེ་བཞིན་དུ་ཕྱི་རོལ་གྱི་དགྲ་ལ་སོགས་པའི་དངོས་པོ་ཡང་། 

བདག་གིས་ཕྱིར་བཟློག་གིས་མི་ལང་གི། 

བདག་གི་སེམས་ཀྱི་ཁྲོ་བ་འདི་ཕྱིར་བཟློག་པར་བྱའི། 

གཞན་རྣམས་ཐམས་ཅད་བཟློག་གོ་ཅི་ཞིག་དགོས། 

བརྩོན་འགྲུས་ཀྱི་ཕ་རོལ་ཏུ་ཕྱིན་པ་དགེ་བའི་ལས་ལ་སྤྲོ་བའི་རང་བཞིན་ཡང་སེམས་ཡིན་པར་བསྟན་པའི་ཕྱིར་བཤད་པ། 

བསམ་གཏན་གྱི་ཏིང་ངེ་འཛིན་ལ་སེམས་ཀྱི་འཇུག་པ་གསལ་བ་གཅིག་བསྐྱེད་པའི་འབྲས་བུ་གང་། 

ཚངས་པ་ལ་སོགས་པའི་གནས་སུ་སྐྱེ་བ་ཡིན་པ་ལྟར།

ལུས་དང་ངག་བཅས་པས་འབད་པའི་འབྲས་བུ་ཡང༌། 

སྤྱོད་པ་ཞན་པས་ན་དེ་ལྟར་འཐོབ་པ་མིན་ནོ།། བསམ་གཏན་གྱི་ཕ་རོལ་ཏུ་ཕྱིན་པ་ཡང་སེམས་ཉིད་ཡིན་པར་བཤད་པ། 

ངག་གི་བཟླས་བརྗོད་དང་ནི་ལུས་ཀྱི་དཀའ་ཐུབ་ཀུན། ཡུན་རིང་པོའི་དུས་སུ་སྤྱད་པར་བྱས་ཀྱང་། སེམས་གཞན་དུ་གཡེངས་བཞིན་པས་བྱས་པ་ནི། དེ་ཁོ་ན་ཉིད་རིག་པ་བཅོམ་ལྡན་འདས་ཀྱིས་དོན་མེད་པར་གསུངས། ཇི་ལྟར་གསུངས་ཞེ་ན། ཏིང་ངེ་འཛིན་སྡུད་པའི་མདོ་ལས། དགེ་སློང་དག་འདོད་པ་ལ་སེམས་གཡེང་བའི་དཀའ་ཐུབ་དང་ཁ་ཏོན་ལ་སོགས་པ་ནི་འབྲས་བུ་མེད་པར་འགྱུར་རོ་ཞེས་སོགས་གསུངས་སོ།། དེ་ཡང་འབྲས་བུ་དམན་པ་ལ་འབྲས་བུ་མེད་པར་བཏགས་པའོ།།ཤེས་རབ་ཀྱི་ཕ་རོལ་ཏུ་ཕྱིན་པ་ཡང་སེམས་ཉིད་ཡིན་ནོ་ཞེས་བཤད་པ། 

འཁོར་བའི་འཇིགས་པས་སྐྲག་པ་གང་གིས་ཆོས་རྣམས་ཀྱི་གཙོ་བོ་མཆོག །

བྱིས་པའི་སྤྱོད་ཡུལ་ལས་འདས་པའི་སེམས་ཀྱི་གསང་བ་ཆོས་ཐམས་ཅད་རང་བཞིན་མེད་པའི་མཚན་ཉིད་ཅན་འདི་མ་ཤེས་ན། 

བདེ་བ་ཐོབ་པ་དང་སྡུག་བསྔལ་གཞོམ་པར་འདོད་ཀྱང་། 

དེ་དག་དོན་མེད་པའི་བྱ་བ་གྱི་ནར་འཁྱམས་པ་ཡིན་ནོ།།

མཇུག་བསྡུ་བ་ནི། 

དེ་ལྟར་བས་ན་བདག་གི་སེམས་འདི་ནི། 

བླང་དོར་གྱི་གནས་མི་བརྗེད་པའི་དྲན་པས་ལེགས་པར་བཟུང་བ་དང་ལུས་སེམས་ལ་ཡང་ཡང་བརྟག་པའི་ཤེས་བཞིན་གྱིས་ལེགས་པར་བསྲུང་བར་བྱ་ཞིང༌། 

སེམས་བསྲུང་བ་ཉིད་བརྟུལ་ཞུགས་ཀྱི་གཙོ་བོ་ཡིན་པས་དེ་མ་གཏོགས་པ། 

བརྟུལ་ཞུགས་མང་པོ་གཞན་གྱིས་བདག་ལ་ཅི་ཞིག་བྱ། 

དེ་ལྟར་ཐམས་ཅད་སེམས་ལ་རག་ལས་པ་ཤེས་པར་བྱས་ནས་སེམས་བརྟན་པར་བྱ་བའི་དཔེ་བརྗོད་པ་སྒོ་གསུམ་མ་བསྡམས་པ་སྤྱོད་པ་ཐུག་ཐུབ་ཏུ་གནས་པའི་མ་གྲངས་གྲོལ་བའི་ཁྲོད་དུ་གནས་ན། 

ཤིན་ཏུ་བསྒྲིམས་ཏེ་རྨ་ཡི་བག་བྱེད་པ་བཞིན། 

སེམས་གཡེང་བའི་རྐྱེན་སྐྱེ་བོ་ངན་པའི་ཁྲོད་ན་གནས་པས་ཀྱང༌། 

སེམས་ཀྱི་རྨ་འདི་རྟག་ཏུ་བསྲུང་བར་བྱའོ།། 

ལུས་ཀྱི་རྨ་ཡི་སྡུག་བསྔལ་ཆུང་དུ་ཡིས། 

སྐྲག་པའང་རྨ་ཡི་རྐྱེན་གྱིས་བག་ཡོད་པར་བྱེད་ན། 

བསྡུས་འཇོམས་ཀྱི་རི་བོས་ལུས་འཇོམས་པར་བྱེད་པ་ལ་སྐྲག་པ་དག། 

སེམས་ཀྱི་རྨ་ལྟ་ཞིག་ཅིས་མི་བསྲུང་སྟེ་སྲུང་བར་བྱའོ།།

སེམས་བསྲུང་བའི་སྤྱོད་པ་འདི་འདྲ་བས་གནས་པར་བྱེད་ན།

སྐྱེ་བོ་ངན་པ་སྲིན་པོ་ལྟ་བུའི་ཁྲོད་ན་གནས་སམ། 

བུད་མེད་ལྷའི་བུ་མོ་ལྟ་བུའི་ཁྲོད་ན་གནས་ཀྱང་རུང་སྟེ། 

སྡོམ་པ་ལ་བརྩོན་པའི་སེམས་ཀྱི་དང་བརྟན་པ་ཉིད་ཉམས་པར་མི་འགྱུར་རོ། 

བདག་གི་ཆོས་གོས་ལ་སོགས་པའི་རྙེད་པ་དང་གུས་པས་ཕྱག་བྱ་བ་ལ་སོགས་པའི་བཀུར་སྟི་དང་། 

ལུས་དང་འཚོ་བའི་སྲོག་ཀྱང་མེད་པར་བླ་ཞིང་། 

ལུས་དང་ངག་གི་དགེ་བ་གཞན་ཡང་ཉམས་བླ་ཡི། 

སེམས་ཀྱི་དགེ་བ་ནི་ནམ་ཡང་ཉམས་པར་མི་བྱའོ།། 

སེམས་བསྲུང་བར་འདོད་པ་རྣམས་ལ་ནི། 

བླང་དོར་གྱི་གནས་མི་བརྗེད་པའི་དྲན་པ་དང་ནི་ལུས་སེམས་ལ་ཡང་ཡང་བརྟག་པའི་ཤེས་བཞིན་དག། 

སྒོ་ཐམས་ཅད་ནས་འབད་པས་སྲུངས་ཤིག་ཅེས། 

བདག་ནི་དེ་ལྟར་བསྲུང་བའི་ཕྱིར་ཐལ་མོ་སྦྱར་རོ།། 

དེ་ཅིའི་ཕྱིར་ཞེ་ན། ནད་ཀྱིས་ལུས་རྣམ་པར་དཀྲུགས་པའི་མི་དག་ནི། 

འགྲོ་བ་ལ་སོགས་པའི་ལས་རྣམས་ཀུན་ལ་མཐུ་མེད་པ། 

དེ་བཞིན་དུ་དྲན་ཤེས་མེད་པར་གྱུར་ཏེ་རྨོངས་པས་སེམས་དཀྲུགས་པ་ན། 

ཐོས་པ་ལ་སོགས་པའི་ལས་རྣམས་ཀུན་ལ་མཐུ་མེད་དོ།། 

ཤེས་བཞིན་མེད་པའི་སེམས་དང་ལྡན་པའི། 

ཐོས་པ་དང་བསམ་པ་དང་སྒོམ་པ་ཅི་ལྟར་བྱས་ན་ཡང་། 

དཔེར་ན་གློ་རྡོལ་བའི་བུམ་པའི་ཆུ་ཐམས་ཅད་ཕྱིར་ཟག་པ་དེ་བཞིན་དུ།

དྲན་པ་ལ་ནི་ཐོས་སོགས་དེ་དག་ནམ་ཡང་མི་གནས་སོ། 

མང་དུ་ཐོས་པ་དང་ལྡན་ཞིང་དད་པ་ཅན་དང་ནི། 

བསླབ་པ་ལ་གུས་པས་བརྩོན་པ་ལྷུར་ལེན་པ་དུ་མ་ཡང་། 

ཤེས་བཞིན་མེད་པའི་སྐྱོན་ཆགས་པས།། 

ལྟུང་བའི་རྙོག་པ་དང་བཅས་པར་འགྱུར་རོ།། 

ཤེས་བཞིན་མེད་པའི་ཉོན་མོངས་པའི་ཆོས་རྐུན་དག། 

སྲུང་བར་བྱེད་པའི་དྲན་པ་ཉམས་པའི་རྗེས་སུ་འབྲང་བས། 

བསོད་ནམས་དག་ནི་ཉེ་བར་བསགས་ཀྱང༌། 

ཐམས་ཅད་རྐུན་པོས་འཕྲོག་པ་བཞིན་དུ་ཟད་པར་བྱས་ནས་ངན་འགྲོར་འགྲོའོ།

ཉོན་མོངས་པའི་ཆོས་རྐུན་གྱི་ཚོགས་འདི་ཡིས་ནི། 

གླགས་ལྟ་བ་དང་སྐབས་ཚོལ་བར་བྱེད་པ་སྟེ།། 

གླགས་རྙེད་པར་གྱུར་ནས་དགེ་བའི་ནོར་ཐམས་ཅད་འཕྲོག་ཅིང་མེད་པར་བྱས་ནས། 

བདེ་འགྲོའི་སྲོག་ཀྱང་འཇོམས་པར་བྱེད་དོ།། 

དེ་བས་ན་དྲན་པ་ཡིད་ཀྱི་མཁར་སྒོ་ནས། 

གུད་དུ་སྟེ་ཐ་དད་པར་ནམ་ཡང་མི་བཏང་ངོ་།། 

གལ་ཏེ་གཞན་དུ་སོང་ནའང་དེའི་ཚེ་ངན་འགྲོའི་གནོད་པ་དག། 

དྲན་པར་བྱས་ཏེ་སླར་ཡང་ཉེ་བར་བཞག་གོ། 

བླ་མ་དང་ནི་འགྲོགས་པ་ལས་སྐྱེ་བ་དང་། 

མཁན་པོས་རྗེས་སུ་བསྟན་པ་བཞིན་བསྒྲུབས་པས་སྐྱེ་བ་དང༌། 

དེ་དག་གིས་ཁྲེལ་བའི་འཇིགས་པས་སྐལ་ལྡན་བསླབ་པ་ལ་གུས་པར་བྱེད་པ་རྣམས་ལ། 

དྲན་པ་བདེ་བླག་ཉིད་དུ་སྐྱེའོ།།

རང་ཉིད་གཅིག་པུ་དབེན་པར་གནས་པའི་ཚེ་ཡང་སངས་རྒྱས་དང་བྱང་ཆུབ་སེམས་དཔའ་དག། 

དུས་ཀུན་ཏུ་ཤེས་བྱ་ཐམས་ཅད་ལ་ཐོགས་པ་མེད་པའི་གཟིགས་པར་ལྡན་པ། 

དེ་དག་ཐམས་ཅད་ཀྱི་སྤྱན་སྔ་ན། 

རྟག་པར་བདག་ནི་གནས་སོ་ཞེས།། 

དེ་ལྟར་བསམས་ནས་བདག་གི་དབང་དུ་བྱས་ཏེ་ཁ་ན་མ་ཐོ་བ་ལ་འཛེམ་པའི་ངོ་ཚ་ཤེས་པ་དང་། 

བསླབ་པ་ལ་གུས་པ་དང་གཞན་གྱི་དབང་དུ་བྱས་ཏེ་ཁ་ན་མ་ཐོ་བ་ལ་འཛེམ་པའི་འཇིགས་པ་དང་ལྡན་པ་དེ་བཞིན་དུ་མནོས་ཤིག་དང་། 

དེ་ལྟར་གནས་པ་དེས་ནི་སངས་རྒྱས་རྗེས་སུ་དྲན་པའང་། 

དེ་ལ་ཡང་དང་ཡང་དུ་འབད་པ་མེད་པར་འབྱུང་ངོ༌།། 

གང་གི་ཚེ་དྲན་པ་ཡིད་སྒོ་ནས། 

ཉོན་མོངས་པའི་ཆོམ་རྐུན་གྱི་ཚོགས་འཇུག་པ་ཕྱིར་བཟློག་སྟེ་བསྲུང་བའི་དོན་དུ་གནས་པར་གྱུར་པ། 

དེ་ཚེ་ཤེས་བཞིན་ཡང་འབད་པ་མེད་པར་འོང་བར་འགྱུར་ཞིང་། 

དྲན་པ་སོང་བ་དག་ཀྱང་ཕྱིར་འོང་བར་འགྱུར་རོ།། 

རེ་ཞིག་བྱ་བ་གང་ལ་ཡང་འཇུག་པའི་དང་པོར་རང་གི་སེམས་ལ་བརྟགས་ནས་སེམས་དེ་ཉོན་མོངས་པ་ཅན་དུ་འདུག་ན་འདི་འདྲ་བའི་སེམས། 

འདི་ནི་སྐྱོན་དང་བཅས་པ་ཡིན་ཞེས་ཤེས་པར་བྱས་ནས། 

དེ་ཚེ་བདག་གིས་ལུས་ལས་སུ་མི་བྱ། ངག་སྨྲ་བར་མི་བྱ། སེམས་རྣམ་རྟོག་གིས་མི་གཡོ་བར་ཤིང་བཞིན་དུ།

ཟུངས་ཐུབ་པར་ནི་གནས་པར་བྱའོ།། 

དོན་མེད་པར་གཡེང་བར་གྱུར་པའི་ལྟ་བ་ནི། 

དུས་ནམ་དུ་ཡང་བདག་གིས་མི་བྱ་སྟེ། 

སྤང་བླང་གི་གནས་ལ་ངེས་པར་སེམས་པས་རྟག་ཏུ་ནི། 

མིག་ནི་གཉའ་ཤིང་གང་ཙམ་དུ་ཕབ་སྟེ་བལྟ་བར་བྱ། 

ཧ་ཅང་སྐྱོན་ལྟ་བ་ངལ་བསོ་བའི་ཆེད་དུ་ནི། 

རེས་འགའ་ཕྱོགས་དང་ཕྱོགས་སུ་ཡང་བལྟ་བར་བྱ། 

སྐྱེ་བོ་འགའ་ཞིག་མིག་ལམ་དུ་སྣང་བར་གྱུར་ན། 

དེ་ལ་བལྟས་ནས་ཁྱོད་འོང་བ་ལེགས་སོ་ཞེས་བརྗོད་པར་བྱའོ།། 

ལམ་དུ་འགྲོ་བ་ན་ཆོམ་རྐུན་ལ་སོགས་པའི་འཇིགས་པ་བརྟག་པའི་ཕྱིར་། 

ཡང་དང་ཡང་དུ་ཕྱོགས་བཞིར་བལྟ་ཞིང་། 

ངལ་བསོ་བའི་ཚེ་ནའང་ཁ་ནི་ཕྱིར་བལྟས་ནས། 

རྒྱབ་ཀྱི་ཕྱོགས་སུ་གནོད་པ་ཡོད་དམ་མེད་ཅེས་བལྟ་བར་བྱ། 

མདུན་དང་རྒྱབ་ཏུ་གཡང་ས་ལ་སོགས་པའི་གནོད་པ་བརྟགས་པར་བྱས་ནས། 

གནོད་པ་མེད་པ་ན་འགྲོའམ་ཡང་ན་གནོད་པ་འབྱུང་གིས་དོགས་ན་སླར་འོང་བར་བྱ་སྟེ། 

དེ་ལྟར་སྤྱོད་ལམ་གྱི་གནས་སྐབས་ཐམས་ཅད་དུ། 

དགོས་པ་ཤེས་པར་བྱས་ནས་སྤྱད་པར་བྱའོ།། 

སྤྱོད་ལམ་བཞི་ལས་སྤྱོད་ལམ་གང་ཡང་རུང་བ་ཞིག་ལ་ལུས་ཀྱིས་འདི་ལྟར་གནས་པར་བྱ་ཞེས་བྱ་བ་ཉེ་བར་བསྡོགས་པ་སྟེ་བརྩམས་པར་བྱས་ནས་དེ་ནས་ནི། 

སྐབས་དང་སྐབས་སུ་བདག་གི་ལུས་འདི་ཇི་ལྟ་བུར། 

གནས་པ་ཡིན་ཞེས་ལུས་ལ་བལྟ་བར་བྱ། 

ཡང་སེམས་ཀྱི་གླང་ཆེན་མྱོས་པ་ནི། 

བདག་དང་གཞན་ལ་ཕན་པའི་མཚན་ཉིད་ཅན་གྱི་ཆོས་ལ་སེམས་པའི་ཀ་ཆེན་ལ། 

ཇི་ལྟར་བཏགས་པ་དེ་གཞན་དུ་མི་འཆོར་བར། 

དེ་ལྟར་འབད་པ་སྣ་ཚོགས་པ་ཀུན་ཀྱིས་བརྟག།

ཅི་ནས་ཀྱང་དམིགས་པ་ལ་སེམས་རྩེ་གཅིག་པའི་ཏིང་འཛིན་ལ་བརྩོན་པ་ནི། 

སྐད་ཅིག་གཅིག་ཀྱང་དམིགས་པ་ལས་གཞན་དུ་མི་འཆོར་བར།

བདག་གི་ཡིད་འདི་ད་ལྟ་གར་སྤྱོད་ཅེས། 

དེ་ལྟར་ཡིད་ལ་ཡང་སོ་སོར་བརྟག་གོ། 

མེ་ལ་སོགས་པའི་འཇིགས་པ་དང་དཀོན་མཆོག་ལ་མཆོད་པ་ལ་སོགས་པའི་དགའ་སྟོན་དང་སེམས་ཅན་གྱི་དོན་ལ་སོགས་པ་དང་འབྲེལ་བར་གྱུར་པ་ན། 

གལ་ཏེ་གནས་པར་མི་ནུས་ན་དེའི་ཚེ་ཅི་བདེར་བྱ་སྟེ། ལྟུང་བ་དང་བཅས་པར་མི་འགྱུར་རོ།། 

འདི་ལྟར་སྦྱིན་པ་བྱེད་པའི་དུས་དག་ཏུ་དེ་ཉིད་གཙོ་བོར་གྱུར་པས་ཚུལ་ཁྲིམས་ཀྱི་བསླབ་པ་ཕྲན་ཚེགས་རྣམས་ནི་གལ་ཏེ་མི་ནུས་ན་བཏང་སྙོམས་སུ་བཞག་པར་བློ་གྲོས་མི་ཟད་པའི་མདོ་ལས་གསུངས་སོ།། 

ཐོས་པ་ལ་སོགས་པ་གང་ཞིག་བྱེད་པར་བསམས་ཏེ་བྱ་བར་བརྩམས་པ་ན། 

དེ་ལས་གཞན་པ་ཉིད་དུ་མི་བསམས་ཏེ། 

སྔ་མ་དེར་གཏད་པ་ཡི་བསམ་པ་ཡིས། 

དེ་ཉིད་རེ་ཞིག་སྟེ་ཐོག་མར་བསྒྲུབ་པར་བྱ། 

དེ་ལྟར་ན་ནི་ཀུན་ལེགས་པར་བྱས་པར་འགྱུར་གྱི། 

གཞན་དུ་ན་གཉིས་ཀ་འགྲུབ་པར་མི་འགྱུར་རོ།། 

གང་ལ་ཡང་མི་ཤེས་བཞིན་དུ་འཇུག་པའི་ཤེས་བཞིན་མ་ཡིན་པའི་ཉེ་བའི་ཉོན་མོངས་པའང་། 

དེ་ལྟར་ན་ནི་འཕེལ་བར་མི་འགྱུར་རོ།། 

བྲེ་མོའི་སྟེ་འབྲེལ་མེད་ཀྱི་གཏམ་ནི་སྣ་ཚོགས་པ་དང་། 

མིག་འཕྲུལ་ལ་སོགས་པ་ངོ་མཚར་བའི་ལྟད་མོ་རྣམ་པ་མང་པོ། 

ཀུན་ལ་བདག་ཉིད་འཇུག་པར་གྱུར་པ་ན། 

དེ་དག་ལ་ཞེན་ཅིང་ཆགས་པ་སྤང་བར་བྱ། 

དོན་ནམ་དགོས་པ་མེད་པའི་ས་རྐོ་བ་དང་རྩ་གཅོད་པ་དང༌། 

ས་རིས་འདྲི་བ་ལ་སོགས་པ་བྱེད་པར་གྱུར་ན། 

བདེ་བར་གཤེགས་པའི་བསླབ་པ་དྲན་པར་བྱས་ནས། 

སྐྲག་པས་དེ་ཡི་མོད་ལ་མྱུར་དུ་དོར་རོ།། 

གང་གི་ཚེ་ལུས་བསྐྱོད་པར་འདོད་པར་གྱུར་ཏམ། 

ངག་གི་གཏམ་སྨྲ་བར་འདོད་པར་གྱུར་ན་ཡང་། 

དང་པོར་རང་གི་སེམས་ཀྱི་གནས་སྐབས་ལ་བརྟགས་པར་བྱས་ནས། 

བརྟན་པས་རིགས་ཤིང་འཐད་པ་དང་ལྡན་པར་བྱའོ།། 

གང་གི་ཚེ་རང་གི་ཡིད་སྡུག་པ་ལ་ཆགས་པ་དང་། 

མི་སྡུག་པ་ལ་ཁྲོ་བར་འདོད་པ་དེ་ཡི་ཚེ། 

ལུས་ལས་སུ་མི་བྱ་ངག་སྨྲ་བར་མི་བྱ། 

སེམས་ཤིང་བཞིན་དུ་ནི་གནས་པར་བྱའོ།། 

སྔར་འདོད་ཡོན་ལ་སྤྱོད་པ་ཡིད་ལ་བྱེད་ཅིང༌།

རྒོད་པ་དང་ངག་གིས་ཐོ་འཚམ་པ་ལ་བརྩོན་པར་བྱེད་པའི་ག་ཞར་བཅས་པའམ། 

གལ་ཏེ་སེམས་ཁེངས་པའི་རྣམ་པ་ཅན་གྱི་ང་རྒྱལ་དང་། དབྱེ་ན་བདུན་ཏེ། ང་རྒྱལ་ཙམ་དང་། ལྷག་པའི་ང་རྒྱལ་དང་། ང་རྒྱལ་ལས་ཀྱང་ང་རྒྱལ་དང༌། ང་འོ་སྙམ་པའི་ང་རྒྱལ་དང་།མངོན་པའི་ང་རྒྱལ་དང༌། ཅུང་ཟད་སྙམ་པའི་ང་རྒྱལ་དང་། ལོག་པའི་ང་རྒྱལ་ལོ།། རིགས་ཀྱི་རྒྱགས་པ་དང་། གཟུགས་ཀྱི་རྒྱགས་པ་དང་། དབང་ཐང་གི་རྒྱགས་པ་དང་། ཐོས་པའི་རྒྱགས་པ་དང་། ལང་ཚོའི་རྒྱགས་པ་སྟེ་རྒྱགས་པ་ལྔ་དང་ལྡན་པའམ། 

གཞན་ལ་མཚང་འབྲུ་བར་འདོད་པ་ཡི་བསམ་པ་དང་། 

གལ་ཏེ་སྐྱོར་འབྱིན་ཏེ་གྱ་གྱུ་ཅན་ནམ་གཡོ་དང་བསླུ་སེམས་སམ་སྒྱུ་དང༌། 

གང་ཚེ་བདག་ལ་བསྟོད་པ་ལྷུར་ལེན་པར་འདོད་པའམ། 

གཞན་ལ་སྨོད་པ་ཉིད་དུ་སེམས་པ་དང་ནི། 

གཤེ་བཅས་ཏེ་གཞན་གྱི་ཚིག་ལ་སྨོད་པ་དང་རྟག་ཏུ་འཇམ་པ་དང་རྩོད་པའི་འགྱོད་པ་དང་བཅས་པའི་སེམས་བྱུང་བར་གྱུར་པ། 

དེ་ཡི་ཚེ་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱའོ།། 

རྙེད་པ་དང་བཀུར་སྟི་དང་གྲགས་པ་རྣམས་འདོད་པའམ། 

བྲན་དང་བྲན་མོ་དང་ལས་བྱེད་པ་ལ་སོགས་པའི་གཡོག་འཁོར་དོན་དུ་གཉེར་འདོད་པའམ། 

བདག་སེམས་ལ་རྐང་ཁྲུས་དང་བསྐུ་བ་ལ་སོགས་པའི་རིམ་གྲོ་འདོད་པར་གྱུར་པའི་བློ་འབྱུང་ན། 

དེ་ཡི་ཚེ་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱའོ།། 

གཞན་དོན་ལས་ཕྱིར་ཕྱོགས་ཏེ་ཡལ་བར་འདོར་བ་དང་། 

རང་དོན་ཁོ་ན་གཉེར་བར་འདོད་པ་དང་། 

དེ་དག་གི་ཕྱིར་སྨྲ་བར་འདོད་པའི་སེམས་བྱུང་ན། 

དེ་ཡི་ཚེ་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱའོ།། 

ཆོས་ཕྱིར་དཀའ་བ་མི་བཟོད་པ་དང་ཐོས་པ་སོགས་ལ་ལེ་ལོ་བྱེད་པ་དང་ཟབ་མོའི་དོན་ལ་འཇིགས་པ་དང་། 

དེ་བཞིན་དུ་སྤྱི་བརྟོལ་ཏེ་ཕོད་པ་ཆེ་བ་དང་མུ་ཅོར་ཏེ་རིགས་པ་དང་མི་རིགས་པ་ལ་ལྟོས་པ་མེད་པར་སྨྲ་བ་དང༌། 

རང་གི་ཕྱོགས་ལ་ཤིན་ཏུ་ཞེན་པའི་སེམས་བྱུང་ན། 

དེ་ཡི་ཚེ་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱའོ།། 

དེ་ལྟར་ཀུན་ནས་ཉོན་མོངས་པ་ཉེས་སྤྱོད་ཀྱི་འབྱུང་སྒོ་རྣམས་དང་། 

དོན་མེད་ས་རྐོ་རྩྭ་གཅོད་སོགས་ལ་བརྩོན་པའི་ཡིད་བྱུང་ངམ་མ་བྱུང་ཞེས་བརྟགས་ནས། 

དེ་ཚེ་དཔའ་བོ་བྱང་ཆུབ་སེམས་དཔས་གཉེན་པོ་ཡིས། 

སེམས་དེ་ནི་མི་གཡོ་བར་བརྟན་པོར་གཟུང་བར་བྱའོ།། 

ཐོས་པ་སོགས་ལ་ཐེ་ཚོམ་མེད་པས་ཤིན་ཏུ་ངེས་པ་དང་དེ་ལ་རབ་ཏུ་དད་པ་དང་། 

དེ་ལ་སེམས་བརྟན་པ་དང་སེམས་གུས་པ་དང་ལུས་ཞེ་སར་བཅས་པ་དང་། 

བདག་གི་དབང་དུ་བྱས་ཏེ་ངོ་ཚ་ཤེས་པ་དང་གཞན་གྱི་དབང་དུ་བྱས་ཏེ་འཇིགས་པ་དང་བཅས་པ་དང་། 

དབང་པོ་ཞི་ཞིང་གཞན་སེམས་ཅན་རྣམས་དགའ་བར་བྱེད་པ་ལ་བརྩོན་པར་བྱ་བ་དང་། 

ཕན་ཚུན་མི་མཐུན་པ་བྱིས་པ་སོ་སོའི་སྐྱེ་བོ་ཡི། 

འདོད་པ་རྣམས་ཀྱིས་རང་གི་ཡིད་མི་སྐྱོ་ཞིང་། 

ཉོན་མོངས་སྐྱེས་ཏེ་རང་དབང་མེད་པས་འདི་དག་གི། 

མི་མཐུན་པའི་སེམས་འདི་བྱུང་ངོ་སྙམ་དུ་བརྩེ་བར་ལྡན་པ་དང་། 

རང་བཞིན་དང་བཅས་པའི་ཁ་ན་མ་ཐོ་བ་མེད་པའི་དངོས་པོ་རྣམས་ལ། 

བདག་གི་དབང་དུ་བྱས་ཤིང་ངོ་ཚ་ཤེས་པ་དང་སེམས་ཅན་གྱི་དབང་དུ་བྱས་ཤིང་། 

ཁྲེལ་ཡོད་པ་ལ་གནས་ནས་ཐམས་ཅད་སྤྲུལ་པ་བཞིན་དུ་ང་མེད་པར་ཤེས་པའི་ཡིད་འདི་རྟག་ཏུ་མི་ཉམས་པར་བཟུང་བར་བྱའོ།། 

དུས་ཡུན་རིང་པོ་ཞིག་ལོན་ནས་དལ་བའི་མཆོག། 

ཐོབ་པ་འདི་འདུན་པ་དྲག་པོས་ཡང་དང་ཡང་དུ་བསམས་ནས། 

སེམས་འདི་སྔར་བཤད་པ་དེ་ལྟ་བུ་རི་རབ་ལྟར། 

འདོད་ཆགས་ལ་སོགས་པའི་རྣམ་པར་རྟོག་པའི་རླུང་གིས་རབ་ཏུ་མི་གཡོ་བར་བཟུང་བར་བྱའོ།། 

ལུས་ནི་དེ་ལྟར་གཅེས་པར་གཟུང་བར་བྱ་བ་མ་ཡིན་ཏེ། རང་ཤི་བའི་ཚེ་བྱ་རྒོད་རྣམས་ཤ་ལ་ཆགས་པ་ཡིས།

ཕན་ཚུན་ཀུན་ཏུ་རྒྱུ་མ་ལ་སོགས་པས་ནས་བཤལ་ཅིང་ཁྲིད་པར་གྱུར་ཀྱང་།

དེའི་ཚེ་ཡིད་ཁྱོད་མི་དགའ་བར་མི་བྱེད་ན། 

ད་ལྟ་ཅི་ཡི་ཕྱིར་གཅེས་པར་བཟུང་ནས་ལུས་དེའི་ཁ་ཏ་བྱེད། 

དེ་ལྟར་རྣམ་པ་ཐམས་ཅད་དུ་མཁོ་བ་མ་ཡིན་པའི་ལུས་ལ་ལྟོས་པ་དང་བཅས་པ་དགག་པ་ནི་ལུས་འདི་བདག་མ་ཡིན་ཀྱང་བདག་གིར་བཟུང་བར་བྱས་ནས། 

ཡིད་ཁྱོད་ཀྱིས་ཅི་ཡི་ཕྱིར་ན་སྲུང་བར་བྱེད། 

ཁྱོད་དང་འདི་གཉིས་སོ་སོ་ཐ་དད་པ་ཡིན་ན། 

ལུས་དེས་ཀོ་སེམས་ཁྱོད་ལ་ཅི་ཞིག་བྱ། 

སྔར་ཡུན་རིང་བ་ནས་བདག་གིར་བྱས་པས་བསྲུང་དགོས་སོ་ཞེ་ན། ཀྱེ་རྨོངས་པའི་ཡིད་ཁྱོད་རྒྱུ་མཚན་ཅི་ཡི་ཕྱིར། 

ཤིང་ལ་སོགས་པ་ལས་བྱས་པའི་གཟུགས་གཙང་མ་གཟུང་བར་མི་བྱེད། 

མི་གཙང་བའི་ཚོགས་ཀྱི་འཁྲུལ་འཁོར་འདི་ལྟ་བུའི་རུང་བ་ཞིག་བསྲུངས་ཏེ་ཅི་ཞིག་རུང་། 

ཅི་གཞན་ལ་མེད་པའི་སྐྱོན་བརྗོད་དམ་ཞེ་ན། 

ཐོག་མར་པགས་པའི་རང་བཞིན་གྱི་རིམ་པ་འདི། 

རང་གིས་བློ་ཡིས་ཁོག་པ་ལས་ཐ་དད་དུ་ཕྱེ། 

ཤ་ཡང་རུས་པའི་དྲ་བ་དག་ལས། 

བསམ་བྱུང་ཤེས་རབ་ཀྱི་མཚོན་གྱིས་གུད་དུ་ཕྱེ། 

རུས་པ་རྣམས་ཀྱང་དུམ་བུ་སོ་སོར་དབྱེ་བར་བྱས་ནས། 

རྐང་ལ་ཐུག་གི་བར་དུ་བལྟ་བར་བྱ་ཞིང་། 

ལུས་འདི་ལ་སྙིང་པོ་ཅི་ཡོད་ཅེས། 

བདག་ཉིད་ཀྱིས་ནི་རབ་ཏུ་བརྟག་པར་གྱིས་ཤིག །

དེ་ལྟར་སྨྲས་པ་དེ་ནི་ལེགས་པར་སྨྲས་པ་ཡིན་ནོ་ཞེ་ན། དེ་ལྟར་འབད་དེ་བཙལ་བར་བྱས་ཀྱང་དེར། 

ཁྱོད་ཀྱིས་སྙིང་པོ་ཅི་ཡང་མ་མཐོང་ན། 

ཡོན་ཏན་མེད་པ་ཤེས་བཞིན་དུ་ད་དུང་ཡང་ཅི་ཡི་ཕྱིར་ཆགས་པའི་ཚུལ་གྱིས། 

ཁྱོད་ན་རྣག་གི་ལུས་འདི་ཉིད་སྲུང་བར་བྱེད། 

འདི་ལ་ཡིད་དུ་འོང་བ་ཅུང་ཟད་ཅིག་ཡོད་དོ་ཞེ་ན། ཁྱོད་ཀྱིས་བཤང་གཅི་ལ་སོགས་པའི་མི་གཙང་བ་རྣམས་བཟར་མི་རུང་ཞིང་། 

རྩ་དང་ཁོག་པ་ན་ཡོད་པའི་ཁྲག་ཀྱང་བཏུང་དུ་མི་རུང་ལ། 

ནང་ཁྲོལ་གྱི་རྒྱུ་ལྟོའང་ཁ་ཡིས་གཞིབ་ཏུ་མི་རུང་ན། 

ལུས་ཀྱིས་ཁྱོད་ལ་ཅི་ཞིག་བྱ་སྟེ་གཅིག་ཏུ་དགོས་པ་མེད་ལ། 

ཉིས་ན་སྟེ་གཉིས་སུ་ན་ཝ་དང་བྱ་རྒོད་ལ་སོགས་པ་རྣམས་ཀྱི། 

ཁ་ཟས་ཀྱི་དོན་དུ་ལུས་འདི་སྲུངས་བར་བྱེད་ན་དེ་ནི་རིགས་ཞེས་བསྟིང་ཚིག་འཛད་པའོ།། 

འོ་ན་བདག་གི་ལུས་འདིས་ཅི་ཞིག་བསྒྲུབ་པར་བྱ་ཞེ་ན། 

མི་འོ་ཅོག་གི་ལུས་འདི་མས་ཐམས་ཅད་ཅད་ནི།། 

དགེ་བའི་ལས་ལ་བཀོལ་བར་བྱ་བ་ཉིད་དུ་ཟད། 

འདི་ལྟར་སེམས་ཁྱོད་ཀྱིས་འབད་པས་བསྲུངས་པར་བྱས་ཀྱང་ནི། 

འཆི་བདག་བརྩེ་བ་མེད་པ་དེ་ཡིས། 

ལུས་འདི་སྟོབས་ཀྱིས་འཕྲོག་སྟེ་བྱ་དང་ཁྱིར་བྱིན་ན། 

དེ་ཡི་ཚེ་སེམས་ཁྱོད་ཀྱིས་ཅི་བྱར་ཡོད་དེ་སླར་འཆོས་པ་མེད་དོ།། 

དེ་ལྟར་མོད་ཀྱི་ལུས་འདི་ཟས་གོས་སོགས་ཀྱིས་བསྐྱང་བར་བྱ་འོས་སོ་ཞེ་ན། 

བྲན་གཡོག་ལས་ལ་བཀོལ་དུ་མི་བཏུབ་པ་རྣམས་ལའང་། 

གོས་དང་ཟས་ལ་སོགས་པ་མི་སྦྱིན་ན། 

ལུས་འདི་བསྙོད་དེ་གསོས་ཀྱང་གདོན་མི་ཟ་བར་གཞན་དུ་འགྲོ་ན། 

ཁྱོད་ཀོ་ཅི་སྟེ་ཤ་ཐང་དུ་གསོ་བར་བྱེད། 

ལུས་འདི་ལ་ཟས་གོས་ཀྱི་གླ་རྔན་ཙམ་ཞིག་བྱིན་ནས་ནི། 

ད་ནི་སེམས་རང་གི་དོན་ཆོས་སྒྲུབ་པར་བྱེད་དུ་ཆུག།

ཕན་པ་མེད་པར་ལུས་འདི་ལ་ནི། 

ཡོ་བྱད་ཀྱི་དངོས་པོ་ཐམས་ཅད་སྦྱིན་པར་མི་བྱའོ།། 

ཐར་པར་འགྲོ་བ་དང་གཞན་གྱི་དོན་དུ་འོང་བའི་རྟེན་ཙམ་དུ། 

ལུས་འདི་ལ་གྲུ་ཡི་བློ་བཞག་སྟེ་བསྐྱང་བར་བྱ་ཞིང་། 

མཐའ་ཡས་པའི་སེམས་ཅན་རྣམས་ཀྱི་དོན་བསྒྲུབ་པའི་ཕྱིར། 

ཡིད་བཞིན་གྱི་ནོར་བུ་ལྟ་བུ་ཡི་ནི་ལུས་སུ་སྟེ་རྒྱལ་བའི་སྐུ་ཉིད་དུ་བསྒྱུར་བར་བྱའོ།། 

དེ་ལྟར་ལུས་དང་སེམས་ལ་རང་དབང་ཡོད་པར་གྱིས་ཏེ། 

དུས་རྟག་ཏུ་འཛུམ་པའི་བཞིན་གྱིས་བལྟ་བ་ཉིད་དུ་གྱིས། 

ཁྲོ་གཉེར་བསྡུ་བ་དང་ངོ་ཟུམ་གནག་པ་ཡོངས་སུ་ཐོང་སྟེ། 

འགྲོ་བའི་བཤེས་སུ་གྱུར་པ་དང་བདེན་པའི་ངག་གསོང་པོར་སྨྲ་བར་གྱིས། 

ཁྲི་ལ་སོགས་པ་བབ་ཅོལ་དུ་མ་བརྟགས་པར་ཚན་གྱིས་སྒྲ་དང་བཅས་པར་མི་དོར་རོ།། 

སྒོ་ཡང་དྲག་ཏུ་སྒྲ་དང་བཅས་པར་མི་དབྱེ་སྟེ། 

རྟག་ཏུ་སྒྲ་མེད་པར་གཅོམ་སྐྱུང་བ་ལ་དགའ་བར་བྱའོ།། 

དེ་ལྟར་བྱ་དགོས་པར་ཅིའི་ཕྱིར་ཞེ་ན། 

དཔེར་ན་ཆུ་སྐྱུར་དང་བྱི་ལ་དང་ཆོམ་རྐུན་པ་དག། 

སྒྲ་མེད་པར་འཇབ་ཅིང་འགྲོ་བ་ཡིས། 

ཡིད་ལ་མངོན་པར་འདོད་པའི་དོན་སྒྲུབ་པ་ལྟར་ཐུབ་པ་སྟེ་བརྟུལ་ཞུགས་ཅན་རྣམས་ཀྱིས་ཀྱང་རྟག་ཏུ་དེ་བཞིན་དུ་སྤྱད་དེ་ཏིང་ངེ་འཛིན་གྱི་ཚེར་མ་སྤངས་ཤིང་གནས་པར་བྱའོ།། 

གཞན་རྣམས་ལ་གཞོན་བསྐུལ་ཏེ་ཉེས་པ་འཆགས་པ་ལ་སོགས་པའི་གྲོས་འདེབས་པ་ལ་མཁས་ཞིང་། 

མ་བཅོལ་བཞིན་དུ་བདག་ལ་ཕན་པར་བྱེད་པའི་ངག་སྨྲ་བ་རྣམས་ཀྱང་གུས་པས་སྤྱི་བོར་བླང་བར་གྱིས་ཏེ། 

དུས་རྟག་ཏུ་ཕན་པའི་གདམས་ངག་སྨྲ་བ་ཀུན་ཀྱི་སློབ་མར་གྱུར་པར་བྱའོ།། 

གཞན་ལ་ཆོས་ལེགས་པར་སྨྲས་པ་ཐམས་ཅད་ལ། 

དགེ་བར་གསུངས་སོ་འདི་ནི་བཟང་ངོ་ཞེས་བརྗོད་པར་བྱ་ཞིང་། 

བསོད་ནམས་དགེ་བའི་ལས་བྱེད་པ་མཐོང་བར་གྱུར་ན།

བསྟོད་པ་བརྗོད་པས་དེའི་སེམས་ལ་ལེགས་པར་དགའ་བ་བསྐྱེད། 

ཁ་གསགས་སུ་དོགས་པ་བཟློག་པའི་དོན་དུ་ཡོན་ཏན་ཅན་རྣམས་ལ་ལྐོག་ན་ཡོན་ཏན་བརྗོད་པར་བྱ་ཞིང་། 

འགའ་ཞིག་གིས་གཞན་གྱི་ཡོན་ཏན་བརྗོད་ན་དེ་དང་མཐུན་པར་དེའི་རྗེས་སུ་བརྗོད། 

རང་གི་ཡོན་ཏན་འགའ་ཞིག་གིས་བརྗོད་ན་སེམས་ཁེངས་པ་མེད་པར་བརྗོད་པ་པོ་དེ། 

ཡོན་ཏན་གྱི་ཆ་ལ་ཞེན་ནས་ཡོན་ཏན་ཁོ་ན་ཤེས་པར་རིག་པར་བྱ། 

ཡོངས་སུ་ངལ་བའི་རྩོམ་པ་ཐམས་ཅད་དགའ་བ་ཉིད་བསྐྱེད་པའི་ཕྱིར་ཏེ། 

དགའ་བ་དེ་ནི་ནོར་བཏབ་སྟེ་རིན་གྱིས་ཉོ་ནའང་དཀོན། 

དེ་ལྟ་བས་ན་གཞན་གྱིས་བྱས་པའི་ཡོན་ཏན་གྱིས། 

འབད་རྩོལ་མེད་པ་ན་རྙེད་པའི་དགའ་བའི་བདེ་བ་དེ་ཉིད་སྤྱད་པར་བྱའོ།། 

བདག་གི་དགའ་བ་ལ་ཚེ་འདིར་གོད་པར་འགྱུར་བ་ཡོང་མེད་ལ། 

འཇིག་རྟེན་ཕ་རོལ་ཏུ་ཡང་བདེ་བ་ཆེ། 

རང་གི་ཉེས་པས་གཞན་གྱི་ཡོན་ཏན་ལ་མི་དགའ་ན་ཚེ་འདིར་སྡུག་བསྔལ་ཞིང་། 

འཇིག་རྟེན་ཕ་རོལ་དུ་ཡང་སྡུག་བསྔལ་ཆེའོ།། 

སྨྲ་ན་ཡིད་བག་ཕེབས་པ་དང་ཚིག་འབྲེལ་ཆགས་པར་འགྱུར་བ་དང་། 

ཐེ་ཚོམ་ཆོད་པས་དོན་གསལ་བ་དང་ཡིད་ཚིམ་པར་བྱེད་པས་ཡིད་དུ་འོང་བ་དང་།

ཆགས་པ་དང་ཞེ་སྡང་བ་སྤངས་པ་དང་། 

ཚིག་རྩུབ་མེད་པས་འཇམ་ཞིང་ཧ་ཅང་མང་ཉུང་དུ་མ་སོང་བར་རན་པར་སྨྲ་བརབྱའོ།། 

མིག་གིས་སེམས་ཅན་རྣམས་ལ་ལྟ་ན་ཡང་། 

འདི་དག་ཉིད་ལ་བརྟེན་པར་བྱས་ནས་བདག །

རྙེད་པར་དཀའ་བའི་སངས་རྒྱས་ཉིད་དུ་འགྱུར་རོ་ཞེས། 

རྒྱུད་དྲང་ཞིང་དེ་ལ་བྱམས་པའི་ཚུལ་གྱིས་བལྟའོ།། 

དུས་རྟག་པར་བསམ་པ་འདུན་པ་དྲག་པོའི་མངོན་ཞེན་གྱིས་བསླངས་པའམ། 

མི་མཐུན་པའི་ཕྱོགས་འཇོམས་པར་ནུས་པའི་གཉེན་པོ་ཡིས་ནི་བསླངས་པ་ཉིད་དང་། 

ཡོན་ཏན་གྱི་ཞིང་སངས་རྒྱས་དང་བྱང་ཆུབ་སེམས་དཔའ་ལ་སོགས་པ་དང་ནི་ཕན་འདོགས་པའི་ཞིང་ཕ་དང་མ་ལ་སོགས་པ་དང་། 

སྡུག་བསྔལ་བའི་ཞིང་ཡུན་རིང་གི་ནད་པ་སོགས་ལ་བརྟེན་པའི་དགེ་བ་རྣམས་ནི་རྒྱ་ཆེན་པོར་འགྱུར་རོ།། 

དགེ་བའི་སྟོབས་བསྐྱེད་པ་ལ་མཁས་ཤིང་རབ་ཏུ་སྤྲོ་བའི་དད་པ་དང་ལྡན་པར་བྱས་ནས། 

རང་དང་གཞན་གྱི་དོན་སྒྲུབ་པའི་ལས་རྣམས་བདག་གིས་རྟག་ཏུ་བྱ། 

དགེ་བའི་ལས་རྣམས་ཀུན་ལ་གང་ཟག་སུ་ལ་ཡང་རག་ལས་ཏེ་ལྟོས་པར་བྱ་བ་མ་ཡིན་ནོ།། 

སྦྱིན་པའི་ཕ་རོལ་ཕྱིན་པ་ལ་སོགས་པ་རྣམས་ཀྱང་གོང་ནས་གོང་དུ་སྦྱིན་པ་བས་ཚུལ་ཁྲིམས་ཁྱད་ཞུགས་པར་སྤྱད་ཅིང་ཚུལ་ཁྲིམས་པས་བཟོད་པ་ལ་སོགས་པ་ཡང་དེ་བཞིན་དུ་ཤེས་པར་བྱ་སྟེ། 

ཕ་རོལ་ཏུ་ཕྱིན་པ་ཆུང་ངུའི་ཕྱིར་ནི་གོང་མ་ཆེ་བ་དག་མི་གཏོང་ཞིང་། 

ཐམས་ཅད་ཀྱི་ཚེ་གཙོ་ཆེར་གཞན་གྱི་དོན་དུ་གང་འགྱུར་བ་ལ་བསམ་མོ།། 

དེ་ལྟར་རིག་པར་བྱས་ནས་གཞན་གྱི་དོན་ལ། 

དུས་རྟག་ཏུ་བརྩོན་པར་བྱས་ཏེ་གནས་པར་བྱ། 

ཐུགས་རྗེ་མངའ་བ་རིང་དུ་གཟིགས་པ་སངས་རྒྱས་བཅོམ་ལྡན་འདས་ཀྱིས། 

བློ་དམན་པ་དག་ལ་བཀག་པ་རྣམས་ཀྱང་རྒྱལ་སྲས་གཞན་དོན་བྱེད་པ་དེ་ལ་གནང༌། དེ་ཡང་གསང་ཆེན་ཐབས་ལ་མཁས་པ་སོགས་ལས་ཤེས་པར་བྱའོ།། སྨན་དང་གོས་ལ་སོགས་པས་བདག་གི་ལུས་ཡོངས་སུ་བསྐྱང་བར་བྱ་སྟེ་གཞན་གྱི་དོན་ལ་མཁོ་བའི་ཕྱིར་རོ། དེའི་དོན་དུ་སྤྱོད་ཡུལ་དུ་འཇུག་པ་ན་ཇི་སྐད་བསྟན་པའི་བསླབ་པ་ལ་དྲན་པ་བཞག་སྟེ་རྒྱུ་བར་བྱའོ།། དེ་ནས་བསོད་སྙོམས་རྙེད་པ་ལས་ཆ་བཞིར་བགོས་ལ། 

ལོག་པར་ལྟུང་བ་དུད་འགྲོ་ལྟ་བུ་དང་མགོན་མེད་པ་སློང་མོ་བ་དང༌། 

ཚངས་པ་མཚུངས་པར་སྤྱོད་པ་བརྟུལ་ཞུགས་ལ་གནས་པ་རྣམས་ལ་བགོ་བར་བྱ་ཞིང་། 

རང་གིས་ཟ་བའི་ཚེ་རྒྱས་པར་བསླབ་བཏུས་ལས་གསུངས་པ་ལྟར་ཤེས་པར་བྱས་ནས་ཧ་ཅང་མང་ཉུང་དུ་གྱུར་པ་མ་ཡིན་པ་རན་པ་ཙམ། དུ་བཟའ་བར་བྱ་སྟེ། 

གོས་ལས་ཀྱང་ལུས་བསྲུང་བའི་ཆོས་གོས་གསུམ་མ་གཏོགས་པ་ཐམས་ཅད་སྦྱིན། ཤཱ་རིའི་བུ་གལ་ཏེ་བྱང་ཆུབ་སེམས་དཔའ་ཆོས་གོས་གསུམ་ཡོངས་སུ་བཏང་ནས་སློང་བ་པོ་ལ་གཙོ་བོར་བྱེད་ན་དེས་ནི་འདོད་པ་ཆུང་བ་བསྟེན་པ་མ་ཡིན་པར་འགྱུར་རོ་ཞེས་བཀག་པའི་ཕྱིར་དེ་དག་ནི་བཏང་བར་བྱ་བ་མ་ཡིན་ནོ།། གཞན་ཡང་ཤཱ་རིའི་བུ་བྱང་ཆུབ་སེམས་དཔའ་ཁྱིམ་པ་གང་ཞིག་གིས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་རིན་པོ་ཆེ་སྣ་བདུན་གྱིས་ཡོངས་སུ་བཀང་སྟེ་དེ་བཞིན་གཤེགས་པ་དགྲ་བཅོམ་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་དབུལ་བར་བྱེད་པ་བས། ཤཱ་རིའི་བུ་རབ་ཏུ་བྱུང་བར་གྱུར་པའི་བྱང་ཆུབ་སེམས་དཔའ་གང་ཞིག་ཚིག་བཞི་པའི་ཚིགས་སུ་བཅད་པགཅིག་བསྟན་ན་འདི་ནི་དེ་བས་ཆེས་བསོད་ནམས་མང་དུ་བསྐྱེད་དེ། ཤཱ་རིའི་བུ་དེ་བཞིན་གཤེགས་པས་རབ་ཏུ་བྱུང་བ་ལ་ཟང་ཟིང་གི་སྦྱིན་པ་བྱ་བར་མ་གནང་ངོ༌།། ཤཱ་རིའི་བུ་གང་གིས་ལྷུང་བཟེད་དུ་འོངས་པ་ལྷུང་བཟེད་དུ་ཆུད་པའི་རྙེད་པ་ཆོས་དང་མཐུན་པ་ཆོས་ཀྱིས་རྙེད་པར་གྱུར་ན། དེས་ཚངས་པ་མཚུངས་པར་སྤྱོད་པ་རྣམས་དང་ལྷན་ཅིག་ཏུ་ཐུན་མོང་དུ་བཟའ་བར་བྱའོ་ཞེས་པ་ལ་སོགས་པ་གསུངས་སོ།། 

དམ་པའི་ཆོས་ནི་སྤྱོད་པར་བྱེད་པའི་ལུས་འདི་ནི་དགོས་པ་ཕྲན་ཚེགས་ཙམ་གྱི་ཆེད་དུ་གནོད་པར་མི་བྱ་ཞིང་། 

དེ་ལྟར་བསམ་པས་ལུས་དང་ལོངས་སྤྱོད་ཐམས་ཅད་བཏང་ནས་སྦྱོར་བས་གཞན་དོན་དུ་ལུས་འདི་བསྲུངས་པར་བྱས་ན་སེམས་ཅན་གྱི།

བསམ་པ་མྱུར་དུ་རྫོགས་ནུས་པར་འགྱུར་རོ།། 

མཛའ་བ་དང་མི་འཛའ་བ་ཐམས་ཅད་ལ་ཁྱད་པར་མེད་པར་འཇུག་པའི་སྙིང་རྗེའི་བསམ་པ་ཡོངས་སུ་མ་དག་པར། 

ལུས་འདི་གཞན་ལ་བཏང་བར་མི་བྱ་སྟེ། 

སྨན་ཤིང་ལྗོན་པ་ལྟ་ན་སྡུག་ཅེས་པའི།། རྩ་བ་ལ་སོགས་སྤྱད་འོས་ས་བོན་ལྟར།། རྫོགས་སངས་རྒྱས་ཀྱི་སྨན་ཤིང་དེ་བཞིན་དུ།། བྱིས་པ་དུས་མིན་སྤྱོད་ལས་ལེགས་བསྲུང་བྱ།། ཞེས་གསུངས་པ་ཡིན་ནོ།། 

ཅི་ནས་ཀྱང་འཇིག་རྟེན་འདི་དང་གཞན་དུ་ཡང་། 

རང་གཞན་གྱི་དོན་ཆེན་པོ་སྒྲུབ་པའི་རྒྱུར་གྱུར་པར་མཐོང་ན་བཏང་ངོ་།། 

བསམ་པ་ཆོས་ལ་མ་གུས་པ་དག་ལ་ཆོས་མི་བཤད་དེ། 

མ་གུས་པའི་སྤྱོད་ལམ་མི་ན་བཞིན་དུ་མགོ་གོས་ཀྱིས་དཀྲིས་པ་དང་། 

ལག་ན་གདུགས་ཐོགས་པ་དང་འཁར་བ་ཐོགས་པ་དང་མཚོན་ཆ་ཐོགས་པ་དང༌། 

རྔུལ་གཟན་ལ་སོགས་པས་མགོ་བོ་གཡོགས་པ་དག་ལའང་མིན། 

བློ་དམན་པ་རྣམས་ལ་བརྗོད་བྱ་ཟབ་མོ་སྟོང་པ་ཉིད་དང་རྒྱ་ཆེ་བ་སྤྱོད་པའི་ཕྱོགས་བསྟན་པར་མི་བྱ་བ་དང་། 

སྐྱེས་པ་མེད་པར་བུད་མེད་གཅིག་པུ་མལ་ཡང་བཤད་པར་བྱ་བ་མིན། 

ཐེག་པ་དམན་པ་དང་ཐེག་པ་མཆོག་གི་ཆོས་རྣམས་ལ། 

མཚུངས་པར་བྱས་ཏེ་གུས་པས་མཉན་པ་ལ་སོགས་པར་ཀུན་ཏུ་སྤྱད། གཞན་དུ་ན་ཉེས་པ་འབྱུང་བར་འགྱུར་ཏེ། འཇམ་དཔལ་གང་ལ་ལ་ཞིག་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས་པར་བྱེད། ལ་ལ་ནི་ངན་པར་འདུ་ཤེས་པར་བྱེད་ན་དེ་དམ་པའི་ཆོས་སྤོང་བའོ།། གང་འདི་ནི་རིགས་པའོ།། འདི་ནི་མི་རིགས་པའོ་ཞེས་གང་སྨྲ་བ་དེས་དམ་པའི་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ་ཞེས་སོགས་གསུངས་སོ།།

རྒྱ་ཆེ་བ་ཐེག་ཆེན་གྱི་ཆོས་ཀྱི་སྣོད་དུ་གྱུར་པ་རྣམས་ཐེག་པ་དམན་པའི་ཆོས་ལ་སྦྱར་བར་མི་བྱའོ།། 

སྤྱོད་པ་སྟེ་བསླབ་པར་བྱ་བ་རྣམས་ཡོངས་སུ་འདོར་མི་བྱ། 

བསླབ་པ་ལས་བཟློག་ནས་། 

མདོ་སྡེ་བཀླགས་པ་དང་གཟུངས་སྔགས་བཟླས་པ་ཉིད་ཀྱིས་ཁྱོད་དག་པར་འགྱུར་རོ་ཞེས་འདྲིད་པར་མི་བྱ། 

སོ་ཤིང་དང་ནི་མཆིལ་མ་དག །

དོར་བ་ན་ནི་ས་ལ་སོགས་པས་དགབ་པར་བྱ། 

གཅི་བ་དང་བཤང་བ་ལ་སོགས་པའང་གཞན་གྱིས་ལོངས་སྤྱོད་པའི། 

ཆུ་དང་ལོངས་སྤྱོད་པའི་ཐང་ལ་དོར་བ་སྨད་པའི་གནས་དང་། 

ཁ་ཁམ་གྱིས་བཀང་བ་དང་སྒྲ་དང་བཅས་པ་དང་། 

ཁམ་གཟས་པ་ན་ཁ་ཧ་ཅང་གདངས་ནས་ནི་བཟའ་བར་མི་བྱ་ལ། 

ཁྲི་ལ་སོགས་པར་རྐང་པ་བརྐྱངས་ཏེ་མི་འདུག་ཅིང༌། 

ལག་པ་བཀྲུ་བ་ན་གཉིས་ཀ་མཉམ་པར་མི་མཉེའོ།། 

ཤིང་རྟ་ལ་སོགས་པ་གཞོན་པ་དང་མལ་སྟན་དང་གནས་དག་ཏུ་མ་དང་སྲིང་མོ་ལྟ་བུ་མ་ཡིན་པའི་བུད་མེད་གཞན་པ་དག་དང་གཅིག་ཏུ་འདུག་པར་མི་བྱའོ།། 

མདོར་ན་འཇིག་རྟེན་གྱི་མ་དད་པར་གྱུར་པ་ཀུན། 

རང་གིས་མཐོང་བ་དང་གཞན་ལ་དྲིས་ཏེ་སྤང་བར་བྱ། 

སོར་མོ་གཅིག་གིས་བརྡ་ནི་མི་བྱ་སྟེ། 

གུས་པ་དང་བཅས་པས་གཡས་པ་ཡི། 

ལག་པ་དག་ནི་ཡོངས་རྫོགས་ཀུན་ཀྱིས་ཀྱང་། 

ལམ་ཡང་དེ་ལྟར་གཞན་ལ་བསྟན་པར་བྱ། 

དགོས་པ་ཆུང་ངུ་ལ་ལག་པ་ཤས་ཆེར་བསྐྱོད་པ་མིན་ཏེ། 

ཅུང་ཟད་བསྐྱོད་ལ་སྒྲ་བསྒྲགས་པ་དང་། 

སེ་གོལ་གཏོགས་པ་ལ་སོགས་པའི་བརྡ་བྱ་སྟེ། 

གཞན་དུ་ན་སྤྱོད་པ་མ་བསྡམས་པར་འགྱུར་རོ།། 

ཉལ་བའི་ཚེ་མགོན་པོ་རྫོགས་པའི་སངས་རྒྱས་མྱ་ངན་ལས་འདས་པ་ན་གཟིམས་པ་ལྟར། 

འདོད་པའི་ཕྱོགས་སུ་མགོ་བསྟན་ལ་གློ་གཡས་ས་ལ་ཕབ་སྟེ་རྐང་པ་བཞག་ལ་ལག་པ་གཡས་པ་འགྲམ་པའི་འོག་དང་། གཡོན་པ་བརླ་ཡི་སྟེང་ནས་བརྐྱངས་ཏེ་ཉལ་བར་བྱ་ཞིང་། 

ལུས་སེམས་ལ་ཡང་ཡང་བརྟག་པའི་ཤེས་བཞིན་དང་ལྡན་པས་མྱུར་བཞིན་དང་ལྡན་པས་མྱུར་དུ་ལྡང་བའི་སེམས་ལ། 

ཉལ་བའི་ཐོག་མ་ཉིད་དུ་ངེས་པར་སྦྱར་བར་བྱའོ།། 

བྱང་ཆུབ་སེམས་དཔའི་སྤྱོད་པ་དག།

ཚད་མེད་པར་ནི་ཐེག་ཆེན་གྱི་མདོ་སྡེ་དག་ལས་གསུངས་པ་རྣམས་ལས། 

ཆེས་ཐོག་མར་སེམས་སྦྱོང་བ་ཡི་སྤྱོད་པ་སྔར་བཤད་པ་རྣམས་ནི། 

ངེས་པར་བློ་མ་འབྱུང་གི་བར་དེ་སྲིད་དུ་ནི་སྤྱད་པར་བྱའོ།། 

ཉིན་དང་མཚན་མོ་ལན་གསུམ་གསུམ་དུ། 

སྡིག་པ་བཤགས་པ་དང་བསོད་ནམས་ལ་རྗེས་སུ་ཡི་རང་བ་དང་། བྱང་ཆུབ་ཏུ་བསྔོ་བའི་ཕུང་པོ་གསུམ་པའི་མདོ་གདོན་པར་བྱ་ཞིང་། 

རྒྱལ་བ་རྫོགས་པའི་སངས་རྒྱས་དང་རང་གི་བྱང་ཆུབ་ཀྱི་སེམས་གཉིས་ལ་བརྟེན་ནས། 

རྩ་བ་ལས་གཞན་ལྟུང་བའི་ལྷག་མ་ཐམས་ཅད་ཕུང་པོ་གསུམ་པ་དེས་ཞི་བར་འགྱུར་ཞེས་བྱའོ།། 

རང་གི་དབང་ངམ་གཞན་གྱི་དབང་ཡང་རུང་། 

གནས་སྐབས་གང་དུ་བྱ་བ་ཅི་སྤྱོད་ཀྱང༌། 

མདོ་ལས་རྒྱལ་སྲས་ཀྱི་བསླབ་པར་བྱ་བའི་ཚུལ་གསུངས་པ་གང་ཡིན་པའི་གནས་སྐབས་དེ་དང་དེ་ལ་འབད་དེ་བསླབ་བོ།། 

སེམས་ཅན་ཐམས་ཅད་ལ་ཕན་པ་དང་བདེ་བ་བསྒྲུབ་པའི་དོན་དུ་བརྩོན་པའི་རྒྱལ་སྲས་རྣམས་ཀྱིས་རིག་པའི་གནས་ཀུན་ལ་མི་བསླབ་པ། 

དེ་ནི་གང་ཡང་ཡོད་པ་མིན་ཏེ། 

དེ་ལྟར་ཀུན་ལ་མ་རྨོངས་པར་ལེགས་པར་གནས་པའི་མཁས་པ་དེ་ལ། 

ཇི་ལྟར་བསླབ་པ་ཐམས་ཅད་བསོད་ནམས་སོག་པའི་རྒྱུར་མི་འགྱུར་བ་གང་ཡང་མེད་དོ།། 

བསླབ་པའི་གཞི་མདོ་བསྡུས་པ་ནི་དངོས་སུ་ཆོས་དང་ཟང་ཟིང་གི་སྦྱིན་པ་ལ་སོགས་པས་སམ་ཡང་ན་བརྒྱུད་ནས་ཀྱང་རུང་སྟེ། 

སེམས་ཅན་གྱི་དོན་ལས་གཞན་མི་སྤྱད་དེ་བརྒྱུད་ནས་གཞན་གྱི་དོན་བྱེད་པ་ནི་སེམས་ཅན་ཁོ་ན་དོན་གྱི་ཕྱིར་དུ་དགེ་བའི་དངོས་པོ་ཐམས་ཅད་རྫོགས་པའི་བྱང་ཆུབ་ཀྱི་ཕྱིར་བསྔོའོ། 

དུས་རྟག་པར་དགེ་བའི་བཤེས་གཉེན་ནི། 

ཐེག་པ་ཆེན་པོའི་ཟབ་པ་དང་རྒྱ་ཆེ་བའི་ཐབས་ལ་མཁས་པ་དང༌། 

བྱང་ཆུབ་སེམས་དཔའི་གཞན་གྱི་དོན་སྒྲུབ་པའི་བརྟུལ་ཞུགས་མཆོག་ནི། 

རང་གི་སྲོག་གི་ཕྱིར་ཡང་མི་གཏོང་ངོ་།། 

དགེ་བའི་བཤེས་གཉེན་ལ་བསྙེན་བཀུར་ཡོངས་སུ་ཤེས་པའི་ཕྱིར་སྡོང་པོ་བཀོད་པའི་མདོའི་དཔལ་འབྱུང་བ་ཡི་རྣམ་ཐར་ལས། 

བླ་མ་བསྟེན་པའི་ཚུལ་ལྟར་བསླབ།། ཇི་སྐད་དུ། འཕགས་པ་སྡོང་པོ་བཀོད་པ་ལས། འཕགས་པ་དཔལ་འབྱུང་གིས་བསྟན་པ། དགེ་བའི་བཤེས་གཉེན་གྱིས་ཡང་དག་པར་ཟིན་པའི་བྱང་ཆུབ་སེམས་དཔའ་རྣམས་ནི་ངན་འགྲོར་མི་ལྟུང་ངོ་།། ཞེས་བྱ་བ་ནས་དགེ་བའི་བཤེས་གཉེན་ནི་བྱ་བ་མ་ཡིན་པ་རྣམས་ཁོང་དུ་ཆུད་པར་བྱེད་པའོ།། བག་མེད་པའི་གནས་ལས་ཡང་དག་པར་བཟློག་པའོ།། འཁོར་བའི་གྲོང་ཁྱེར་ནས་འདོན་པའོ།། རིགས་ཀྱི་བུ་དེ་ལྟར་བས་ན་དེ་ལྟར་ཡིད་ལ་བྱ་བ་རྒྱུན་མ་ཆད་པས་དགེ་བའི་བཤེས་གཉེན་རྣམས་ཀྱི་དྲུང་དུ་འགྲོ་བར་བྱའོ།། ཁུར་ཐམས་ཅད་བཀུར་བས་ཡོངས་སུ་མི་སྐྱོ་བས་ས་ལྟ་བུའི་སེམས་དང་། བསམ་པ་མི་ཕྱེད་པས་རྡོ་རྗེ་ལྟ་བུའི་སེམས་དང་། སྡུག་བསྔལ་ཐམས་ཅད་ཀྱིས་མི་བསྒུལ་བའི་ཕྱིར་ཁོར་ཡུག་ལྟ་བུའི་སེམས་དང་། ཐམས་ཅད་ཉམས་སུ་བླང་བ་ལ་མི་སྨོད་པས་འཇིག་རྟེན་གྱི་བྲན་ལྟ་བུའི་སེམས་དང་། ང་རྒྱལ་དང་ཆེ་བའི་ང་རྒྱལ་རྣམ་པར་སྤངས་པས་ཕྱགས་དར་བ་ལྟ་བུའི་སེམས་དང་། ཁུར་ལྕི་བ་ཁུར་བས་ཐེག་པ་ལྟ་བུའི་སེམས་དང་། མི་ཁྲོ་བས་ཁྱི་ལྟ་བུའི་སེམས་དང་། འགྲོ་ཞིང་འོང་བས་ཡོངས་སུ་མི་སྐྱོ་བས་གྲུ་ལྟ་བུའི་སེམས་དང༌། དགེ་བའི་བཤེས་གཉེན་གྱི་ངོར་ལྟ་བས་བུ་མཛངས་པ་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བྱའོ།།རིགས་ཀྱི་བུ་ཁྱོད་ཀྱིས་བདག་ལ་ནི་ནད་པར་འདུ་ཤེས་བསྐྱེད་པར་བྱའོ།། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང་། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང༌། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ།། རིགས་ཀྱི་བུ་ཁྱོད་ཀྱིས་བདག་ལ་ནི་འཇིགས་པའི་འདུ་ཤེས་བསྐྱེད་པར་བྱའོ།། དགེ་བའི་ཤེས་གཉེན་ལ་ནི་དཔའ་བོའི་འདུ་ཤེས་དང་། རྗེས་སུ་བསྟན་པ་ལ་ནི་མཚོན་ཆའི་འདུ་ཤེས་དང་། ནན་ཏན་ལ་ནི་དགྲ་སེལ་བའི་འདུ་ཤེས་བསྐྱེད་པར་བྱའོ།། ཞེས་བྱ་བའི་བར་དུ་གསུངས་པ་ལྟ་བུའོ།། 

བླ་མ་བསྟེན་པའི་ཚུལ་འདི་དང་སངས་རྒྱས་ཀྱི་བཀའ་སྩལ་བའི་བསླབ་པ་གཞན་རྣམས་ཀྱང་ཐེག་པ་ཆེན་པོའི་མདོ་སྡེ་བཀླགས་ནས་ཤེས་པར་བྱའོ།། 

མདོ་སྡེ་རྣམས་ལས་བྱང་ཆུབ་སེམས་དཔའི་བླང་དོར་གྱི་བསླབ་པ་ཐམས་ཅད་སྣང་བར་བྱེད་པས། 

དེ་བས་ན་མདོ་སྡེ་དག་འབད་པས་བཀླག་པར་བྱའོ།།

དེ་དག་ཐམས་ཅད་ལས་འཕགས་པ་ནམ་མཁའི་སྙིང་པོའི་མདོ་སྡེ་ནི། 

མདོ་སྡེ་ཐམས་ཅད་ལས་ཐོག་མ་ཉིད་དུ་བལྟ་བར་བྱ་སྟེ། 

དེ་ལས་ནི་ལྟུང་བའི་རྣམ་གྲངས་དང་དེ་དག་པའི་ཐབས་ཀྱང་བསྟན་པའི་ཕྱིར་རོ།། 

གང་གི་ཕྱིར་རྒྱལ་སྲས་རྣམས་ཀྱིས་རྟག་ཏུ་སྤྱད་པར་བྱ་བ་ནི། 

དེ་ལས་རྒྱ་ཆེར་རབ་ཏུ་སྟོན་པར་བྱེད་པས། 

སློབ་དཔོན་རང་ཉིད་ཀྱིས་མཛད་པའི་བྱང་ཆུབ་སེམས་དཔའི་བསླབ་པ་ཀུན་ལས་བཏུས་པ་ལ་ཡང་། 

ངེས་པར་གདོན་མི་ཟ་བར་ལན་གཅིག་མིན་པར་ཡང་དང་ཡང་དུ་བལྟ་ཞིང་གོམས་པར་བྱ། 

ཡང་ན་དེ་གོམས་པར་བྱེད་མི་ནུས་ན་རེ་ཞིག་དེ་ཉིད་མདོར་བསྡུས་པའི། 

སློབ་དཔོན་འདིས་མཛད་པའི་མདོ་རྣམས་ཀུན་ལས་བཏུས་པ་ལ་བལྟ་བར་བྱའོ།། 

ཡབ་རྗེ་འགྲོ་བའི་མགོན་པོ་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བསླབ་བཏུས་དང་མདོ་བཏུས་གཉིས་པོའང་འབད་པས་བལྟ་བར་བྱའོ། 

བསླབ་པ་ཀུན་ལས་བཏུས་པ་ལ་སོགས་པ་གང་དག་ལས་བྱ་བ་གང་ནི་མ་བཀག་པ། 

དེ་ཉིད་སྤྱད་པར་བྱ་བ་ཁོ་ན་སྟེ། 

འཇིག་རྟེན་པའི་སེམས་ནི་བསྲུང་བའི་ཕྱིར། 

བསླབ་བཏུས་ལ་སོགས་པ་ལས་གསུངས་པའི་བསླབ་པ་མཐོང་ནས་ཡང་དག་པར་སྤྱད་དོ།། 

ད་ནི་ཤེས་བཞིན་བསྲུང་བའི་ཚུལ་མདོར་བསྡུས་ཏེ་བསྟན་པའི་ལུས་ཀྱི་གནས་སྐབས་དང་སེམས་ཀྱི་གནས་སྐབས་ཀྱི་སྤྱོད་པ་རྣམས་ལ། 

ཡང་དང་ཡང་དུ་སོ་སོར་བརྟག་པར་བྱ་བ། 

འདི་ཉིད་ཁོ་ན་མདོར་ན་ནི།། 

ཤེས་བཞིན་བསྲུང་བའི་ཐབས་ཀྱི་མཚན་ཉིད་དོ།། 

ལུས་ཀྱིས་འདི་དག་ནན་ཏན་དུ་སྤྱད་པར་བྱ་ཡི། 

འདི་ལྟར་སྤྱད་པར་བྱ་དགོས་ཞེས་ཚིག་ཙམ་དུ་བརྗོད་པས་དགོས་པའི་དོན་ཅི་ཞིག་འགྲུབ། 

དཔེར་ན་སྨན་དཔྱད་ཀྱི་བསྟན་བཅོས་བཀླགས་པ་ཙམ་གྱིས་ནི། 

སྨན་བསྟེན་པར་མ་བྱས་ན་ནད་པ་དག་ལ་ཕན་པར་འགྱུར་རམ་ཅི། 

དེ་བས་ན་བྱ་བ་ཐམས་ཅད་ནན་ཏན་གྱིས་བསྒྲུབ་པར་བྱའོ།།

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། 

ཤེས་བཞིན་བསྲུང་བར་བྱ་བ་སྟེ་ལེའུ་ལྔ་པའོ།།

བསྐལ་པ་སྟོང་ཕྲག་དུ་མར་བསགས་པ་ཡི། 

སྦྱིན་པ་གཏོང་བ་དང་བདེ་གཤེགས་མཆོད་པ་ལ་སོགས་པ་སྟེ་ཆོས་དང་འཕགས་པའི་དགེ་འདུན་ལ་མཆོད་པ་དང་། 

སྡོམ་པ་ཡང་དག་པར་བླངས་ནས་ལེགས་པར་སྤྱད་པ་གང་ཡིན་པ་དེ་དག་ཀུན་ཀྱང་། 

སེམས་བསྐྱེད་པའི་བྱང་སེམས་གཞན་ལ་ཁོང་ཁྲོ་ལན་གཅིག་སྐྱེས་པ་གང་གིས་འཇོམས་པར་བྱེད། འོ་ན་བྱང་སེམས་མ་ཡིན་པ་དག་ལ་ཁྲོས་ཀྱང་ཉེས་པ་མེད་དམ་ཞེ་ན་མ་ཡིན་ཏེ། མདོ་ལས། དེ་ལྟ་བས་ན་མགལ་དུམ་ལ་ཡང་སེམས་ཀྱིས་ཁྲོ་བའི་མི་བྱ་ན་རྣམ་པར་ཤེས་པ་དང་བཅས་པའི་ལུས་ལ་ལྟ་ཞིག་ཅི་སྨོས་ཞེས་གསུངས་པས་ཉེས་དམིགས་ཤིན་ཏུ་ཆེའོ།། 

བསོད་ནམས་ཟད་པར་བྱེད་པས་ཞེ་སྡང་ལྟ་བུའི་སྡིག་པ་མེད། 

དེའི་གཉེན་པོ་བཟོད་པ་སྲན་ཚུགས་པ་ལྟ་བུའི་དཀའ་ཐུབ་མེད། 

དེ་ལྟར་བས་ན་བཟོད་པ་སྒོམ་པ་ལ་ནན་ཏན་དུ་འོག་ནས་འཆད་པར་འགྱུར་བའི་ཐབས་སྣ་ཚོགས་པའི་ཚུལ་གྱིས་བསྒོམ་པར་བྱའོ།། 

ལུས་དང་སེམས་ཀྱི་རྒྱུན་གདུངས་པར་བྱེད་པའི་ཞེ་སྡང་ཟུག་རྔུའི་སེམས་འཆང་ན། 

སེམས་ལ་ཡིད་ནི་སྡུག་བསྔལ་ཞི་བ་ཉམས་སུ་མི་མྱོང་ཞིང་། 

དགའ་བ་དང་ལུས་ལ་བདེ་བའང་མི་འཐོབ་ལ། 

མཚན་མོ་གཉིད་མི་འོང་ཞིང་ཉིན་མོ་ལུས་སེམས་སོ་མི་ཐུབ་པས་བསྟན་པ་མེད་པར་འགྱུར། 

བྲན་གཡོག་གང་དག་ནོར་དང་བཀུར་སྟི་ཡིས། 

དྲིན་བྱིན་པའི་རྗེ་དཔོན་དེ་ལ་བརྟེན་པར་གྱུར་པ་ན། 

བྲན་གཡོག་དེ་དག་ཀྱང་ནི་ཞེ་སྡང་དང་ལྡན་པའི། 

རྗེ་དཔོན་དེ་ལ་གསོད་པའི་བར་དུ་རྒོལ་བར་བྱེད་དོ།། 

ཞེ་སྡང་སྐལ་ངན་གཏུམ་པོ་དེ་ཡིས་མཛའ་བཤེས་དག་ཀྱང་སྐྱོ་བར་འགྱུར་ཞིང་། 

སྦྱིན་པས་བསྡུས་ཀྱང་བྲན་གྱི་ཚོགས་རྣམས་ཀྱིས་བསྟེན་པར་མི་བྱེད་དོ།། མང་དུ་བཤད་པས་ཅི་ཞིག་དགོས། 

མདོར་ན་ཁྲོ་བས་བདེ་བར་གནས་པ། 

དེ་ནི་འགའ་སུ་ཡང་ཡོད་པ་མ་ཡིན་ནོ།། 

ཁྲོ་བའི་དགྲ་ཡིས་དེ་དག་ལ་སོགས་པའི་ཚེ་འདི་དང་འཇིག་རྟེན་གཞན་གྱི་སྡུག་བསྔལ་དག་ནི་བྱེད་པར་འགྱུར་རོ།། 

གང་ཞིག་ལེགས་པར་སྤྱད་པའི་བདག་ཉིད་ཀྱིས་བསྒྲིམས་ཏེ་ཁྲོ་བའི་སེམས་འཇོམས་པ། 

དེ་ནི་འཇིག་རྟེན་འདི་དང་གཞན་ཕ་རོལ་དུ་ཡང་བདེའོ།། 

བདག་ལ་མི་འདོད་པ་བྱས་པ་དང་བདག་གི་འདོད་པ་ཡི། 

གེགས་བྱས་པ་དེ་གཉིས་ལས་བྱུང་བར་གྱུར་པ། 

ཐོག་མར་ཡིད་མི་བདེ་བའི་ཟས་ཤིག་རྙེད་ནས། 

ཞེ་སྡང་གི་ནུས་པ་བརྟས་ཏེ་བདག་འཇོམས་སོ།། 

དེ་ལྟར་བས་ན་བདག་གིས་ཞེ་སྡང་གི་དགྲ་བོ་དེའི། 

ཟས་ཡིད་མི་བདེ་དེ་ནི་རྣམ་པར་གཞོམ་པར་བྱའོ།། 

འདི་ལྟར་བདག་ལ་གནོད་པར་བྱེད་པ་ཁོ་ན་ལས། 

ཉོན་མོངས་པའི་དགྲ་འདི་ལ་ནི་ལས་གཞན་གང་ཡང་མེད་པས། 

དགོས་པ་ཅི་ལ་བབ་ཀྱང་བདག་གིས་ནི། 

དགའ་བའི་ཡིད་འདི་ནི་ཁོང་ཁྲོ་བས་དཀྲུགས་པར་མི་བྱའོ།། 

སེམས་མི་དགའ་བར་བྱས་ཀྱང་འདོད་པའི་དོན་ཅི་ཡང་མི་འགྲུབ་ཅིང་། 

རང་གི་དགེ་བ་དག་ནི་ཉམས་པར་འགྱུར་རོ།། 

གལ་ཏེ་མི་འདོད་པའམ་འདོད་པའི་གེགས་བྱས་པ་དེ་ཉིད་བཅོས་སུ་ཡོད་ན་ནི། 

བཅོས་སུ་རུང་བ་དེ་ལ་མི་དགར་ཅི་ཞིག་ཡོད། 

གལ་ཏེ་ཅིས་ཀྱང་བཅོས་སུ་མེད་ན་ནི། 

དེ་ལ་མི་དགའ་བར་བྱས་ཀྱང་ཅི་ཞིག་ཕན། 

དེ་ལྟར་རྣམ་པར་དཔྱད་ནས་ཡིད་མི་བདེ་བ་བསལ་བ་ལ་འབད་པར་བྱའོ།། 

བདག་གམ་བདག་གི་མཛའ་བཤེས་རྣམས་ལ། 

ལུས་ལ་གནོད་པའི་སྡུག་བསྔལ་བར་བྱེད་པ་དང་སེམས་ལ་གནོད་པའི་བརྙས་པར་བྱེད་པ་དང་ཞེར་འདེབས་པའི་ཚིག་རྩུབ་དང་། 

གྲགས་པ་མ་ཡིན་པའི་མི་སྙན་པ་ཞེས་བྱ་བ་དེ་རྣམས་མི་འདོད་དེ། 

དགྲ་ལ་དེ་དག་ཐམས་ཅད་ལས་བཟློག་པས་སོ།། 


དེ་ཡང་བདག་ལ་སྡུག་བསྔལ་བསྐྱེད་པ་ལ་བཟོད་པ། བརྙས་སོགས་བྱེད་པ་ལ་བཟོད་པ། ཚིག་རྩུབ་སྨྲ་བ་ལ་བཟོད་པ། མི་སྙན་པཔར་སྨྲ་བ་ལ་བཟོད་པ། བདག་གི་བཤེས་ལ་སྡུག་བསྔལ་བསྐྱེད་པ་ལ་བཟོད་པ། མི་བརྙས་སོགས་བྱེད་པ་ལ་བཟོད་པ། ཚིག་རྩུབ་སྨྲ་བ་ལ་བཟོད་པ། སྙན་པར་སྨྲ་བ་ལ་བཟོད་པ། དགྲ་ལ་བདེ་བར་བྱེད་པ་ལ་བཟོད་པ། རྙེད་པ་སྦྱིན་པ་ལ་བཟོད་པ། བསྟོད་པ་བརྗོད་པ་ལ་བཟོད་པ། སྙན་པར་སྨྲས་པ་ལ་བཟོད་པ་སྟེ་བཅུ་གཉིས་དང་། ཡང་བདག་ལ་བདེ་བའི་གེགས་བྱེད་པ་ལ་བཟོད་པ། རྙེད་པའི་གེགས་བྱེད་པ་ལ་བཟོད་པ། བསྟོད་པའི་གེགས་བྱེད་པ་ལ་བཟོད་པ། སྙན་པའི་གེགས་བྱེད་པ་ལ་བཟོད་པ། བདག་གི་བཤེས་ལ་བདེ་བའི་གེགས་བྱེད་པ་ལ་བཟོད་པ། རྙེད་པའི་གེགས་བྱེད་པ་ལ་བཟོད་པ། བསྟོད་པའི་གེགས་བྱེད་པ་ལ་བཟོད་པ། སྙན་པའི་གེགས་བྱེད་པ་ལ་བཟོད་པ། དགྲ་ལ་སྡུག་
བསྔལ་གྱི་གེགས་བྱེད་པ་ལ་བཟོད་པ། བརྙས་སོགས་ཀྱི་གེགས་བྱེད་པ་ལ་བཟོད་པ། ཚིག་རྩུབ་ཀྱི་གེགས་བྱེད་པ་ལ་བཟོད་པ། མི་སྙན་པའི་གེགས་བྱེད་པ་ལ་བཟོད་པ་སྟེ་བཟོད་ཡུལ་ཉི་ཤུ་རྩ་བཞིའོ། བདེ་བའི་རྒྱུ་དགེ་བའི་ཕྱོགས་ཉེ་བར་བསྟེན་པ་ནི་རེས་འགའ་ཙམ་འབྱུང་ལ། སྡུག་བསྔལ་གྱི་རྒྱུ་མི་དགེ་བ་ནི་ཤིན་ཏུ་མང་སྟེ་འབད་པ་མེད་པར་འགྲུབ་པའི་ཕྱིར་རོ།། དེ་ལྟར་ན་ཡང་འཁོར་བ་ན་སྡུག་བསྔལ་མེད་པར་སྐྱོ་བ་མེད་པས་དེ་ལས་ངེས་པར་འབྱུང་བ་ཡང་མེད་ལ། དེ་བས་སེམས་ཁྱོད་སྡུག་བསྔལ་དང་དུ་ལེན་པ་ལ་བརྟན་པར་མནོས་ཤིག །ལྷ་མོ་དཀའ་ཟློག་མ་ལ་དད་པས་དང་ཡུལ་ཀརྣ་པ་རྣམས་ཕན་ཚུན་འགྲན་ནས་ལུས་མེ་ལ་བསྲེགས་པ་དང་མགོ་དང་ཡན་ལག་བཅད་པ་ལ་སོགས་པའི་ཚོར་བ་ནི།
དོན་མེད་དུ་བཟོད་པར་བྱེད་ན་ཐར་བ་ཡི། དོན་དུ་བདག་ཀོ་ཅི་ཡི་ཕྱིར་ན་སྡར། གལ་ཏེ་སྡུག་བསྔལ་ཆུང་ངུ་རྣམས་ནི་བཟོད་པར་ནུས་ཀྱི། མགོ་དང་ཡན་ལག་བཅད་པ་སོགས་ནི་བཟོད་པར་མི་ནུས་སོ་ཞེ་ན། གོམས་པར་བྱས་ན་སླ་བར་མི་འགྱུར་བའི། དངོས་པོ་དེ་གང་ཡང་ཡོད་པ་མ་ཡིན་པས། དེ་བས་ན་གནོད་པ་ཆུང་ངུ་དག་ལ་ཐོག་མར་གོམས་པས། ཕྱི་ནས་གནོད་པ་ཆེན་པོ་རྣམས་ཀྱང་བཟོད་པར་བྱོས་ཤིག། གནོད་པ་ཆུང་ངུ་དེ་གང་ཞེ་ན། སྦྲུལ་དང་ཤ་སྦྲང་དག་གིས་གནོད་པ་དང་ནི། བཀྲེས་སྐོམ་ལ་སོགས་པའི་ཚོར་བ་དང་། གཡན་པ་ལ་སོགས་པ་དང་
བཅས་པ་ཡི། དོན་མེད་པའི་སྡུག་བསྔལ་མང་པོ་ཅིས་མ་མཐོང་། དེ་བཞིན་དུ་དབྱར་གྱི་ཚ་བ་དང་དགུན་གྱི་གྲང་བ་དང་ཆར་དང་རླུང་ལ་སོགས་པ་དང་། ནད་ཀྱིས་ཐེབས་པ་དང་རྒྱལ་པོ་ལ་སོགས་པས་འཆིང་བ་དང་གཞན་གྱིས་བརྡེག་པ་སོགས་ལ། བདག་གིས་མི་བཟོད་པར་བཟེ་རེ་མི་བྱ་སྟེ། དེ་ལྟར་བཟེ་རེ་བྱས་ན་གནོད་པ་སླར་ཡང་འཕེལ་བར་འགྱུར་རོ།། སེམས་བརྟན་པ་རྣམས་ནི་སྡུག་བསྔལ་གྱིས་གནོད་པར་ཡང་མི་ནུས་ཏེ། སྐྱེས་བུ་དཔའ་བོ་ལ་ལ་གཡུལ་ངོའི་སར་བདག་གི་ཁྲག་མཐོང་ན། སྙིང་ལ་དཔའ་བརྟན་ལྷག་པར་སྐྱེ་བར་འགྱུར་བ་ཡང་ཡོད་ལ། ཡང་
སེམས་ཀྱི་རྒྱུད་སྡར་མ་ལ་ལ་གཞན་གྱི་ཁྲག་མཐོང་ན། དེས་ཀྱང་བོག་ཅིང་བརྒྱལ་བར་འགྱུར་བ་ཡང་ཡོད་པས། སྔ་མ་དེ་ནི་སེམས་ཀྱི་ངང་ བརྟན་པ་ལ་གོམས་པ་དང༌། ཕྱི་མ་ནི་སྡར་མའི་ཚུལ་ལ་གོམས་པ་ལས་གྱུར་པ་ཡིན་པ། དེ་བས་ན་གནོད་པ་ཐམས་ཅད་ཁྱད་དུ་བསད་ཅིང་། བྱང་ཆུབ་སེམས་དཔའི་སྤྱོད་པ་སྤྱད་པ་ན་སྡུག་བསྔལ་རྣམས་ཀྱིས་བདག་ལ་མི་ཚུགས་པར་བྱོས་ཤིག། མཁས་པས་སྡུག་བསྔལ་ཅི་ལྟར་བྱུང་ཡང་ནི། སེམས་ཀྱི་རབ་ཏུ་དང་བ་འཁྲུགས་པས་རྙོག་པར་མི་བྱ་སྟེ། ཉོན་མོངས་པའི་དགྲ་རྣམས་དང་ལྷན་ཅིག་ཏུ་གཡུལ་འགྱེད་ལ། གཡལ་འགྱེད་པའི་ཚེ་ན་གནོད་པ་མང་ངོ༌།། སྐབས་དེར་སྡུག་བསྔལ་ཐམས་ཅད་ཁྱད་དུ་བསད་ནས།། ཞེ་སྡང་ལ་སོགས་པ་ཉོན་མོངས་པའི་དགྲ་རྣམས་འཇོམས་པར་བྱེད་པ། དེ་དག་ནི་གཡུལ་ལས་རྒྱལ་བར་བྱེད་པའི་དཔའ་བོ་སྟེ། དཔའ་བོ་ལྷག་མ་རྣམས་ནི་རོ་ལ་གསོད་པའོ།། ཡོན་ཏན་བསྟན་པ་འདི་ལས་ཀྱང་སྡུག་བསྔལ་དང་དུ་བླང་བར་བྱའོ་ཞེས་བསྟན་པ་ནི། གཞན་ཡང་སྡུག་བསྔལ་འདིའི་ཡོན་ཏན་ནི། སེམས་སྐྱོ་བར་གྱུར་པས་རིགས་དང་དབང་ཐང་ལ་སོགས་པས་བསྐྱེད་པའི་དྲེགས་པ་སེལ་བར་བྱེད་དེ་ཉམས་པར་འགྱུར་བ་དང་། སྡུག་བསྔལ་གྱིས་མནར་བའི་འཁོར་
བ་པ་རྣམས་ལ་སྙིང་རྗེ་སྐྱེ་ཞིང་། འདི་ནི་སྡིག་པའི་འབྲས་བུ་ཡིན་ནོ་སྙམ་དུ་རིག་ནས་སྡིག་པ་ལ་འཛེམ་ཞིང་དགེ་བའི་ལས་ལ་དགའ་བར་འགྱུར་རོ།། སྡུག་བསྔལ་གྱི་རྒྱུ་ཡིན་པས་དགྲ་ལ་ཁྲོ་བར་རིགས་སོ་སྙམ་ན། མཁྲིས་པ་དང་བད་ཀན་ལ་སོགས་པ་སྡུག་བསྔལ་གྱི། འབྱུང་གནས་ཤིན་ཏུ་ཆེ་བ་རྣམས་ལ་མི་ཁྲོ་བར། སེམས་ཡོད་པའི་གནོད་པར་བྱེད་པ་རྣམས་ལ་ཅི་སྟེ་ཁྲོ་སྟེ། དེ་དག་ཀུན་ཀྱང་རྐྱེན་གྱིས་བསྐུལ་བ་ལ་ནི་ཁྱད་པར་ཅི་ཡང་མེད་དོ།། དཔེར་ན་སེམས་ཅན་རྣམས་ལ་མི་འདོད་བཞིན་དུ་ཡང༌། མཁྲིས་པ་ལ་སོགས་པའི་ནད་འདི་འབྱུང་བ་འགྱུར་བ་ལྟར། དེ་བཞིན་དུ་རང་གི་སེམས་ལ་མི་འདོད་བཞིན་དུ་ཡང་། ནན་གྱིས་རང་དབང་མེད་པར་ཉོན་མོངས་པ་རྣམས་ཀྱང་འབྱུང་བར་འགྱུར་བ་ཡིན་ནོ།། ཅི་སྟེ་དགྲས་ནི་བསམ་བཞིན་དུ་གནོད་པར་བྱེད་པ་ཡིན་ལ། ནད་ཀྱིས་ནི་དེ་ལྟར་མམ་ཡིན་ནོ་སྙམ་ན། ཐོག་མ་ནས་བདག་ཁྲོ་བར་བྱའོ་ཞེས་མ་བསམས་ཀྱང་། སྐྱེ་བོ་རྣམས་ནི་རྐྱེན་ཇི་ནར་ཙམ་གྱིས་ཁྲོ་བར་འགྱུར་ཞིང་། ཁྲོ་བའི་རྒྱུ་རྐྱེན་ཚོགས་པ་དེས་ཀྱང་ཁྲོ་བ་བསྐྱེད་པར་བྱ་ཞེས་མ་བསམས་ཀྱང་། རྒྱུ་རྐྱེན་ཚོགས་པ་ན་ཁྲོ་བ་ཡང་དེ་བཞིན་དུ་རང་དབང་མེད་པར་སྐྱེ་བར་འགྱུར་རོ།། དེ་ཁོ་ནར་མ་ཟད་སྐྱེ་རྒ་ན་འཆི་ལ་སོགས་པ་ཉེས་པ་ཇི་སྙེད་ཡོད་པ་ཐམས་ཅད་དང་། སྲོག་གཅོད་པ་ལལ་སོགས་པ་རང་ལ་གནོད་པའི་སྡིག་པ་རྣམ་པ་སྣ་ཚོགས་པ། དེ་དག་ཀུན་ཀྱང་རྐྱེན་གྱི་སྟོབས་ལས་བྱུང་བས། ཐམས་ཅད་ལ་རང་དབང་ཡོད་པ་མ་ཡིན་ནོ།། རྐྱེན་རྣམས་ཚོགས་པ་དེ་དག་ཀྱང་།། རང་རང་གི་འབྲས་བུ་བསྐྱེད་པར་བྱ་ཞེས་སེམས་པ་མེད་ལ། རྐྱེན་རྣམས་ཚོགས་པ་དེས་བསྐྱེད་པའི་འབྲས་བུ་དེ་ཡང་བདག་རྐྱེན་གྱིས་ཚོགས་པས་བསྐྱེད་ཅེས། དེ་ལ་སེམས་པ་ཡོད་པ་མ་ཡིན་ནོ།། གལ་ཏེ་གྲངས་ཅན་པས་འདོད་པའི་གཙོ་བོ་དང་བདག་ཤེས་རིག་གི་སྐྱེས་བུ་དང་རིགས་པ་ཅན་གྱིས་འདོད་པའི་བདག་བེམ་པོ་སོགས་ཡོད་པ་མ་ཡིན་ནམ། ཅིའི་ཕྱིར་རང་དབང་ཅན་ནི་འགའ་ཡང་མེད་དོ་ཞེས་བརྗོད་པར་བྱེད་ཅེ་ན། གཙོ་བོ་ཞེས་བྱ་བར་གང་འདོད་པ་དང་། དངོས་པོ་འགའ་ཞིག་ལ་བདག་ཅེས་བཏགས་ཤིང་ཞེན་པ་གང་ཡིན་པ། དེ་ཉིད་རྒྱུ་གཞན་མེད་པར་བདག་ནི་འབྱུང་བར་བྱའོ་ཞེས། ཆེད་དུ་བསམས་ཤིང་འབྱུང་བ་མེད་ལ། མ་སྐྱེས་པར་ནི་གཙོ་བོ་ལ་སོགས་པ་དེ་མེད་པ་ཉིད་ཡིན་ན། མོ་གཤམ་གྱི་བུ་ལྟ་བུར་གྱུར་པ་དེ་ཡི་ཚེ་སྐྱེ་བར་འདོད་པར་གྱུར་པ་གང་ཞིག་ཡིན། རྒྱས་པར་འོག་ཏུ་འཆད་པར་འགྱུར་རོ།། བདག་དེ་རྟག་པ་ཞིག་ན་གཙོ་བོས་བྱས་པའི་ཡུལ་ལ་ལོངས་སྤྱོད་པའི་ཚེ་དེ་ལ་རྟག་ཏུ་གཡེང་བར་འགྱུར་བ་ཁོ་ན་ལས། དུས་ནམ་ཡང་འགག་པའམ་ལྡོག་པར་འགྱུར་བའང་མ་ཡིན་ནོ།། གལ་ཏེ་ལྡོག་ན་དེ་ནི་མི་རྟག་པ་ཉིད་དུ་ཐལ་བར་འགྱུར་རོ།། ཅི་སྟེ་སེམས་པ་མེད་པའི་བདག་དེ་རྟག་པར་ཁས་ལེན་ན་ནི་ནམ་མཁའ་བཞིན་དུ་བྱེད་པ་གང་ཡང་མེད་པར་མངོན་ནོ།། འོན་ཏེ་ལྷན་ཅིག་བྱེད་པའི་རྐྱེན་སེམས་པ་ལྟ་བུ་གཞན་ཉེ་བར་གྱུར་པ་ན་བདག་དེ་ཡང་ཡུལ་ལ་འཇུག་པ་ཡིན་ནོ་ཞེ་ན། ཤེས་པ་དང་རྩོལ་བ་ལ་སོགས་པ་རྐྱེན་རྣམས་གཞན་དང་ཕྲད་པར་གྱུར་ན་ཡང་། རྟག་པའི་རང་བཞིན་གྱི་བདག་འགྱུར་བ་མེད་པ་ལ་ཅི་བྱར་ཡོད། རྐྱེན་གཞན་གྱིས་ཡུལ་ཤེས་པར་བྱེད་པའི་ཚེ་ཡང་བདག་དེ་ཉིད་སྔོན་བཞིན་དུ་འགྱུར་བ་མེད་པར་འདོད་ན། རྐྱེན་གྱི་བྱེད་པས་དེ་དག་དེ་ལ་ཁྱད་པར་གསར་པ་ཅི་ཞིག་བྱས། དེ་ལ་ངོ་བོ་བདག་གཅིག་དང་དེ་ལས་དེ་བྱུང་གི་འབྲེལ་བ་གཉིས་ཀ་མེད་པས། བདག་
དེ་ཡི་བྱེད་པ་འདི་ཡིན་ནོ་ཞེས། འབྲེལ་བར་འགྱུར་བ་གང་ཞིག་ཡོད་དེ་མེད་དོ།། མཇུག་བསྡུ་བ་ནི། དེ་ལྟར་དངོས་པོ་ཐམས་ཅད་རྐྱེན་གཞན་གྱི་དབང་གིས་འབྱུང་བས་ཁོང་ཁྲོ་ལྟ་བུ་དེ་ཡི་དབང་གིས་དགྲ་བོ་ལྟ་བུ་དེ་ལ་རང་དབང་མེད་པ། དེ་ལྟར་ཐམས་ཅད་རྟེན་ཅིང་འབྲེལ་བར་འབྱུང་བའི་ཚུལ་ཤེས་ནས་སྤྲུལ་པ་ལྟ་བུའི་རང་བཞིན་ཡིན་པས་ཡིད་དུ་མི་འོང་བའི་དངོས་པོ་ཀུན་ལའང་ཁྲོ་བར་མི་འགྱུར་རོ།།་གལ་ཏེ་ཐམས་ཅད་སྤྲུལ་པ་ལྟར་རང་བཞིན་མེད་པ་དེའི་ཆ་གཉེན་པོ་གང་གིས་ཁོང་ཁྲོ་གང་ཞིག་བཟློག་པར་བྱ་སྟེ། བཟློག་པ་དེའང་རིགས་པ་མིན་ནོ་ཞེ་ན།
གཉེན་པོ་བཟོད་པ་བསྒོམ་པ་དེ་ལ་བརྟེན་ནས་ཁོང་ཁྲོ་བས་བསྐྱེད་པའི་སྡུག་བསྔལ་རྣམས། རྒྱུན་ཆད་པར་འགྱུར་བར་འདོད་པ་ནི་མི་རིགས་པ་གང་ཡང་མེད་དེ། དཔེར་ན་སྒྱུ་མའི་རྒྱལ་པོའི་དཔུང་གིས་སྒྱུ་མའི་རྒྱལ་པོ་གཞན་ཕམ་པར་བྱེད་པ་བཞིན་ནོ།།་རྒྱུ་མཚན་དེ་བས་ན་དགྲའམ་མཛའ་བཤེས་ལྟ་བུ་ཡང་རུང་སྟེ། བདག་ལ་མི་རིགས་པར་བྱེད་པ་མཐོང་བར་གྱུར་ན། དེ་ཡང་འདི་འདྲ་བའི་རྐྱེན་ལས་གྱུར་ཏོ་ཞེས། དེ་ལྟར་ཡིད་ལ་སོམས་ཏེ་བདེ་བར་མནོས་ཤིག། གལ་ཏེ་རང་དགའ་བ་ཙམ་གྱིས་འདོད་པ་རྣམས་འགྲུབ་པར་འགྱུར་ན། སེམས་ཅན་དགའ་ཡང་
རང་ཉིད་ལ་སྡུག་བསྔལ་འབྱུང་བར་མི་འདོད་པས། ལུས་ཅན་དག་ནི་ཡོད་དོ་ཅོག་ཐམས་ཅད་ཀྱང་། སུ་ལའང་ནམ་ཡང་སྡུག་བསྔལ་འབྱུང་བར་མི་འགྱུར་རོ།། བག་མེད་པའི་དབང་དུ་གྱུར་པས་ནི་བདག་གི་ལུས་ལའང་བདག་ཉིད་ཀྱིས་ཚེར་མ་དང་འོབས་དང་མི་འཕྲོད་པའི་ཟས་ལ་སོགས་པས་གནོད་པ་བྱེད་ཅིང་། བུད་མེད་དང་ནོར་རྫས་ལ་སོགས་པ་ཐོབ་པར་བྱ་བའི་ཕྱིར། བརྣབ་སེམས་ཀྱིས་རྔམ་ཞིང་ཟས་བཅོད་པ་དང་གཡུལ་དུ་འཇུག་པ་ལ་སོགས་པའི་གནོད་པ་བྱེད་དོ།། ཁ་ཅིག་འགག་ཅིང་དཔྱང་བ་དང་རི་ལ་སོགས་པའི་གཡང་སར་མཆོང་བ་དང་། དུག་
ཟ་བ་དང་མི་འཕྲོད་པའི་ཟས་ཟ་བ་དང༌།། བསོད་ནམས་མ་ཡིན་པ་དགེ་བ་ལལ་སྤྱོད་པ་ཡིས། རང་ཉིད་ལ་གནོད་པ་བྱེད་པ་ཡང་ཡོད་དོ།། གང་གི་ཚེ་ཉོན་མོངས་པ་ཁོང་ཁྲོའི་དབང་དུ་གྱུར་པས། བདག་སྙིང་དུ་སྡུག་པ་ཉིད་ཀྱང་གསོད་པར་བྱེད་པ། དེ་ཚེ་དེ་དག་གིས་གཞན་གྱི་ལུས་ལ། གནོད་པ་མི་བྱེད་པར་ཇི་ལྟར་འགྱུར། དེ་དག་སྙིང་བརྩེ་བའི་གནས་ཡིན་གྱི། ཞེ་སྡང་གི་གནས་མ་ཡིན་ནོ་ཞེས་བསྟན་པ་ཉོན་མོངས་པ་དྲག་པོ་སྐྱེས་པས་དེ་ལྟ་བུར། བདག་རང་ཉིད་གསོད་པ་དང་རྡེག་པ་ལ་སོགས་པའི་ལས་ལ་ཞུགས་པ་རྣམས་ལ། སྙིང་རྗེ་ཞིག་བརྒྱ་ལ་མ་སྐྱེས་
ན། སླར་ཡང་དེ་ལ་ཁྲོ་བར་འགྱུར་བ་དེ་ནི་ཅིའི་ཐ་ཚིག་ཡིན་ཏེ་མི་རིགས་སོ།། གལ་ཏེ་གཞན་ལ་འཚེ་བར་བྱེད་པ་འདི་བྱིས་པ་སོ་སོའི་སྐྱེ་བོ་རྣམས་ཀྱི་རང་བཞིན་ཡིན་ན། དེ་ལ་ཁོང་ཁྲོ་བར་མི་རིགས་ཏེ། སྲེག་པའི་རང་བཞིན་ཅན་གྱི་མེ་ལག་ཏུ་ཐོགས་ནས་དེ་ལ་བཀོན་པ་དང་འདྲའོ།།འོན་ཏེ་ཉོན་མོངས་པའི་སྐྱོན་འདི་གློ་བུར་དུ་འབྱུང་ལ། སེམས་ཅན་རྣམས་ཀྱི་རང་བཞིན་ཞི་ཞིང་ངེས་པ་ཞིག་ཡིན་ནའང༌། འོ་ནའང་དེ་ལ་ཁྲོ་བར་མི་རིགས་ཏེ། ནམ་མཁའ་ལ་དུད་པ་འཐུལ་བས་མཚུལ་དུ་དཀུ་བ་ན་ནམ་མཁའི་རང་བཞིན་ལ་བཀོན་པ་བཞིན་ནོ།། དབྱུག་པ་ལ་སོགས་པའི་དངོས་པོ་རྣམས་བཀོལ་ཏེ་ལུས་ལ་བརྡེག་པ་ན། གལ་ཏེ་འཕེན་པ་པོ་ཉིད་ལ་ཁྲོ་ན། དེ་ཡང་དབྱུག་པ་ལ་སོགས་པ་བཞིན་དུ་ཞེ་སྡང་གིས་རྦད་པར་བྱས་པས། གཅིག་ཏུ་དབྱུག་པ་སོགས་དང་ཉེས་ན་སྟེ་གཉིས་སུ་ན་ཞེ་སྡང་ལ་ཁྲོ་བར་རིགས་སོ།། ཐམས་ཅད་ལས་ལ་རག་ལས་པས་བསམ་པ་ནི་བདག་གིས་སྔོན་ཆད་སེམས་ཅན་རྣམས་ལ། ད་ལྟ་བདག་ལ་བྱུང་བ་འདི་འདྲ་བ་ཡི་གནོད་པ་མང་པོ་བྱས་པས། དེ་བས་ན་སེམས་ཅན་ལ་འཚེ་བར་བྱེད་པ་པོ་བདག་ལ་གནོད་པ་འདི་དག་ནི་འབྱུང་བར་རིགས་པ་ཡིན་ནོ།། དགྲ་བོ་དེ་ཡི་མཚོན་དང་བདག་གི་ལུས། གཉིས་ཀ་སྡུག་བསྔལ་གྱི་རྒྱུ་ཡིན་ཏེ། ལུས་སྡུག་བསྔལ་ཉེ་བར་ལེན་པའི་རྒྱུ་དང་། མཚོན་ཆ་སྡུག་བསྔལ་ལྷན་ཅིག་བྱེད་པའི་རྐྱེན་ཡིན་པས་སོ།། དགྲ་བོ་དེས་མཚོན་ཕྱུང་ཞིང་བདག་གིས་ལུས་ཕྱུང་ན། དེ་ལས་གང་ཞིག་ལ་ནི་ཁྱོད་ཁྲོ་བར་བྱ་བ་ཡིན། གང་འབྲས་བུ་དོན་དུ་མི་གཉེར་བ་དེས་དེའི་རྒྱུ་སྤང་བར་བྱ་བ་ཡིན་ན། ཤུ་བ་སྨིན་པ་མི་ཡི་གཟུགས་འདྲ་བ། ཚ་གྲང་ཅུང་ཟད་ཙམ་ཡང་རེག་ཏུ་མི་བཟོད་པའི་སྡུག་བསྔལ་ཅན་སྡུག་བསྔལ་སྤོང་བར་འདོད་པ་དང་བདེ་བ་ཐོབ་པར་འདོད་པའི་སྲེད་པས་ཤེས་རབ་ཀྱི་མིག་ལྡོངས་པ་འདི་བདག་གིས་བཟུང་བར་གྱུར་ན། དེ་ལ་གནོད་པ་འབྱུང་བ་ནི་ཆོས་ཉིད་དེ་གཞན་སུ་ཞིག་ལ་ཁྲོ་བར་བྱེད། བྱིས་པ་རྣམས་སྡུག་བསྔལ་འབྱུང་བར་མི་འདོད་ཅིང་། སྡུག་བསྔལ་གྱི་རྒྱུ་ལུས་དང་མི་དགེ་བའི་ལས་དག་ལ་བརྐམ་པས་ན། རང་གི་ཕྱིན་ཅི་ལོག་ཏུ་འཛིན་པའི་ཉེས་པས་གནོད་པར་གྱུར་པ་ན། གཞན་དགྲ་བོ་དག་ལ་བཀོན་ཏུ་ཅི་ཞིག་ཡོད། དཔེར་ན་དམྱལ་བའི་གནས་ཀྱི་སྲུང་མ་རྣམས་དང་། རལ་གྲི་ལོ་མའི་ནགས་ཚལ་ལ་སོགས་པ་ལྟར། རང་གི་ལས་ཀྱིས་སྡུག་བསྔལ་
འདི་དག་བསྐྱེད་པ་ན། གཞན་གང་ཞིག་ལ་ནི་ཁྲོ་བར་བྱ། གལ་ཏེ་བདག་གིས་འདི་འདྲ་བའི་ལས་མ་བྱས་ན་དེའི་ཚེ་དེ་དག་ཀྱང་བདག་ལ་གནོད་པ་བྱེད་པར་མི་འགྱུར་བས་བདག་གི་ལས་ཀྱིས་བསྐུལ་བར་བྱས་ནས། བདག་ལ་གནོད་པ་བྱེད་པའི་དགྲ་བོ་རྣམས་འབྱུང་བ་སྟེ། དེས་ནི་དགྲ་དེ་དག་སེམས་ཅན་དམྱལ་བར་འདོང་ན། བདག་གིས་དགྲ་བོ་དེ་དག་མ་བརླག་གམ། གནོད་པར་བྱེད་པ་འདི་དག་ལ་ནི་རྟེན་བཅས་ནས། བཟོད་པ་བསྒོམས་པས་བདག་གི་སྡིག་པ་མང་དུ་འབྱང་ན་སྟེ་ཟད་པར་འགྱུར་ཞིང་། བདག་ལ་བརྟེན་ནས་གནོད་བྱེད་དེ་དག་ནི། ཡུན་རིང་དུ་སྡུག་བསྔལ་མྱོང་བའི་དམྱལ་བར་འདོང་ངོ༌།། དེ་བས་ན་བདག་གིས་ནི་དེ་དག་ལ་གནོད་པར་བྱེད་ལ། དེ་དག་གིས་ནི་བདག་ལ་ཕན་འདོགས་པར་བྱེད་ན། སླར་ཡང་ཕྱིན་ཅི་ལོག་ཏུ་ཅི་ཡི་ཕྱིར། མ་རུང་བའི་སེམས་ཁྱོད་དེ་ལ་ཁྲོ་བར་བྱེད་པ་ཡིན། དེ་ལྟར་ན་བདག་ཇི་ལྟར་བྱས་ཀྱང་དམྱལ་བར་འགྲོའོ་ཞེ་ན། གལ་ཏེ་བདག་ལ་བསམ་པ་ཡི། ཡོན་ཏན་བཟོད་པའི་དཀའ་ཐུབ་ཡོད་ན་དམྱལ་བར་མི་འགྲོའོ།། འོ་ན་དགྲ་བོ་དེ་ཡང་བདག་གི་བཟོད་པ་འགྲུབ་པའི་རྐྱེན་ཡིན་པས་དེའི་ཕན་ཡོན་ཅིའི་ཕྱིར་མི་འབྱུང་ཞེ་ན། གལ་ཏེ་བདག་གིས་བདག་ཉིད་ཁོང་ཁྲོ་བ་ལས་
བསྲུངས་པར་བྱས་ན། དེ་དག་ལ་འདིར་བཟོད་པའི་འབྲས་བུ་ཅི་ཞིག་བྱུང་། འོན་ཏེ་བརྡེག་པ་སོགས་ལ་ལན་དུ་གནོད་པ་བྱས་ན། དེ་དག་གི་སེམས་བསྲུངས་པར་མ་གྱུར་ལ། བདག་གི་བྱང་ཆུབ་སེམས་དཔའི་སྤྱོད་པའང་ཉམས་པར་འགྱུར་ཞིང་།དེས་ན་བཟོད་པའི་དཀའ་ཐུབ་ཀྱང་ཞིག་པར་འགྱུར་རོ། ཡིད་ནི་ལུས་ཅན་དུ་གྲུབ་པ་མ་ཡིན་པས། གང་ཟག་སུས་ཀྱང་གནས་གང་དུའང་གཞོམ་པར་མི་ནུས་ལ། ལུས་ལ་ངའོ་སྙམ་དུ་མངོན་པར་ཞེན་པས་ན། ལུས་ནི་མཚོན་གྱིས་བསྣུན་པ་ལ་སོགས་པའི་སྡུག་བསྔལ་དག་གིས་གནོད་དོ།། བརྙས་པ་དང་ཚིག་རྩུབ་སྨྲ་
བ་དང་། མི་སྙན་པ་ཡི་ཚིག་བརྗོད་པ་དེ་ཡིས། ལུས་ལའང་གནོད་པར་མི་འགྱུར་ན།། སེམས་ཁྱོད་དེ་ལ་ཅིའི་ཕྱིར་རབ་ཏུ་ཁྲོ་བར་བྱེད། དེ་ལྟར་མོད་ཀྱི་དེ་ཐོས་པས་བདག་ལ་འཇིག་རྟེན་པ་རྣམས་སེམས་མ་དད་པ་སྐྱེ་བ་ཡིན་པས་དེ་མི་འདོད་དོ་ཞེ་ན། དེས་ནི་ཚེ་གཞན་དག་བདག་ལ་མི་དགའ་བར་བྱེད་པ། འདིའམ་ཚེ་གཞན་ལའང་། བདག་ལ་ཟ་བར་ནི་མི་བྱེད་ན། བདག་ནི་རྒྱུ་མཚན་ཅི་ཡི་ཕྱིར་མ་དད་པ་དེ་མི་འདོད་ཅེས་
འདྲིའོ།། ཟ་བར་མི་བྱེད་མོད་ཀྱི་རྙེད་པའི་བར་ཆད་བྱེད་པའི་ཕྱིར། གལ་ཏེ་མ་དད་པ་འདི་བདག་གིས་མི་འདོད་དོ་ཞེ་ན། བདག་གིས་རྙེད་པ་ནི་ཚེ་འདིར་འདོར་བར་འགྱུར་གྱི། དེའི་དོན་དུ་བྱས་པའི་སྡིག་པ་བར་མ་དོར་འཇིག་པ་མེད་པར་དག་ནི་བརྟན་པར་གནས་སོ།། བདག་ནི་རྙེད་པ་མེད་པས་དེང་ཉིད་དུ་ཤི་ཡང་བླའི། གཞན་ལ་གནོད་པའི་སྒོ་ནས་རྙེད་པའི་ལོག་པའི་འཚོ་བས་ཡུན་རིང་དུ་གསོན་པར་མི་རུང་སྟེ། བདག་ལྟ་ཞིག་ཡུན་རིང་པོར་གནས་པར་གྱུར་ཀྱང་། འཆི་བའི་སྡུག་བསྔལ་ནི་དེ་ཉིད་དེ་གཅིག་ཁོ་ན་ཡིན་ནོ།། དཔེར་ན་འགའ་ཞིག་རྨི་ལམ་དུ་ལོ་བརྒྱར་རྒྱལ་སྲིད་ཀྱི་བདེ་བ་མྱོང་བར་རྨིས་ནས། སད་པར་གྱུར་པ་གང་ཡིན་པ་དང་། གཞན་ཞིག་ཡུད་ཙམ་ལ་དེ་འདྲ་བའི་བདེ་བ་མྱོང་བར་རྨིས་ནས། སད་པར་གྱུར་པ་གང་ཡིན་པ།། སད་པ་ན་དེ་དག་གཉིས་ཀ་ལའང་། རྨི་ལམ་གྱི་བདེ་བ་དེ་ནི་ཕྱིར་འོང་བ་མེད་པ་དེ་བཞིན་དུ་ཚེ་རིང་བ་དང་ཚེ་ཐུང་བ་གཉིས་ཀ་ཡང༌། འཆི་བའི་དུས་ན་སྔོན་བདེ་བ་མྱོང་བ་རྣམས་ཕྱིར་འོང་བ་མེད་པ་ནི་དཔེ་དེ་དང་འདྲ་བར་ཟད་དོ།།རྙེད་པ་ཤིན་ཏུ་མང་པོ་ཐོབ་པར་གྱུར་ཏེ། ཡུན་རིང་པོའི་དུས་སུ་དེའི་བདེ་བ་ལ་སྤྱད་ཀྱང་། ཆོམ་པོས་ཕྲོགས་པ་ཇི་ལྟ་བ་བཞིན་དུ། གོས་མེད་པར་སྒྲེན་མོ་ལག་པ་སྟོང་པར་འཇིག་རྟེན་ཕ་རོལ་ཏུ་འགྲོ་བར་འགྱུར་རོ།། གལ་ཏེ་བདག་རྙེད་པས་ཡུན་རིང་དུ་གསོན་པར་གྱུར་ན། སྡིག་པ་ཟད་པའི་ཐབས་དང་བསོད་ནམས་སོག་པར་བྱའོ་ཞེ་ན། རྙེད་པ་ཐོབ་པའི་དོན་དུ་དེའི་བར་ཆད་བྱེད་པ་ལ་ཁྲོས་པར་གྱུར་ན། བསོད་ནམས་ཟད་ཅིང་སྡིག་པ་འབའ་ཞིག་ཏུ་མི་འགྱུར་རམ། གང་གི་དོན་དུ་བདག་གསོན་པར་འདོད་པའི་བསོད་ནམས་དེ་ཉིད་གལ་ཏེ་ཉམས་པར་གྱུར་
ན། སྡིག་པ་མི་དགེ་བ་འབའ་ཞིག་བྱེད་པ་ཡི། གསོན་པ་དེས་ཀོ་བདག་ལ་ཅི་ཞིག་བྱ། གལ་ཏེ་སེམས་ཅན་དེའི་རྒྱུད་ཉམས་པར་བྱེད་པས། བདག་ལ་མི་སྙན་པ་སྨྲ་བ་དེ་ལ་ཁྲོ་བ་ཡིན་ནོ་ཞེ་ན། དེའི་ཚེ་སེམས་ཅན་གཞན་ལ་མི་སྙན་པ་བརྗོད་པ་ལའང་ཁྱོད། དེ་བཞིན་དུ་ཅི་སྟེ་ཁྲོ་བར་མི་བྱེད་དེ་མི་སྙན་པ་སྨྲ་བ་དེ་ཡང་སེམས་ཅན་ཉམས་པར་བྱེད་པ་ཡིན་ཏེ། དེ་བས་ན་འདི་ལ་ཡང་ཁྲོ་བའི་ཚུལ་རིགས་པ་ཡིན་ནོ།། དེ་དག་ལ་མ་དད་པ་ནི་གཞན་ཡུལ་དུ་བྱ་བ་དག་ལ་རག་ལས་པས། དད་པ་མེད་པ་དེ་ལ་ཁྱོད་བཟོད་དོ་ཞེ་ན། ཉོན་མོངས་སྐྱེས་པའི་གཞན་དབང་དུ་གྱུར་པ་ལ་རག་ལས་པས། རང་ལ་མི་སྙན་པ་སྨྲ་བ་རྣམས་ལ་ཅིས་མི་བཟོད་དེ་འདི་དག་ནི་མཚུངས་པ་ཡིན་ནོ།། སྐུ་གཟུགས་དང་མཆོད་རྟེན་དང་དམ་པའི་ཆོས་རྣམས་ལ། ངག་གིས་འཁྱལ་ཞིང་ལུས་ཀྱིས་འཇིག་པར་བྱེད་པ་རྣམས་ལའང་། བདག་གིས་ཞེ་སྡང་བར་མི་རིགས་ཏེ། 
སངས་རྒྱས་དང་ཆོས་ལ་སོགས་པ་རྣམས་ལ་གནོད་པ་མི་མངའ་བའི་ཕྱིར་རོ།། རང་གི་བླ་མ་དང་གཉེན་ལ་སོགས་པ་དང་། མཛའ་བཤེས་དག་ལ་གནོད་པ་བྱེད་པ་རྣམས་ལའང་། ཉེས་པ་ཇི་སྙེད་ཐམས་ཅད་དང༌།། སྡིག་པ་རྣམ་པ་སྣ་ཚོགས་པ།། དེ་ཀུན་རྐྱེན་གྱི་སྟོབས་ལས་བྱུང་།། རང་དབང་ཡོད་པ་མ་ཡིན་ནོ།། ཞེས་བསྟན་ཟིན་པས་སྔ་མའི་ཚུལ་གྱི་རྐྱེན་དག་ལས། འབྱུང་བར་མཐོང་ནས་ཁྲོ་བ་བཟློག་པར་བྱའོ།། ལུས་ཅན་ཏེ་སེམས་ཅན་རྣམས་ལ་སེམས་ཡོད་པའི་འགྲོ་བ་དང་། སེམས་མེད་པའི་ནད་ལ་སོགས་པ་གཉིས་ཀས་གནོད་པར་བྱས་ན། སེམས་ཡོད་པ་དེ་ཉིད་ཅི་སྟེ་དམིགས་ཀྱིས་བཀར་ཏེ་བཀོན། དེ་བས་ན་གནོད་པ་ཐམས་ཅད་བཟོད་པར་གྱིས་ཤིག། བདག་དང་བདག་གིར་འཛིན་པ་ལ་མངོན་པར་ཞེན་པ་ལ་རྨོངས་པའི་དབང་གིས་སྲོག་གཅོད་པ་ལ་སོགས་པའི་ཉེས་པ་བྱེད་ལ། ལ་ལ་རྨོངས་ཏེ་དེ་ལ་ཁྲོས་པར་གྱུར་ན། ཉོན་མོངས་པའི་གདོན་གྱིས་ཟིན་པ་དེ་གཉིས་ལ་སྐྱོན་མེད་པ་གང་གིས་བྱ། སྐྱོན་དང་བཅས་པ་དེ་གང་ཞིག་ཡིན། འདི་དག་གཉིས་ཀ་ཡང་སྐྱོན་དང་བཅས་པའོ་ཞེས་པའི་དོན་ནོ།། གང་གིས་གཞན་དག་བདག་ལ་གནོད་པར་བྱེད་པའི་ལས་དེ་ཉིད་ཁྱོད་ཀྱིས་སྔོན་ཆད་ཅི་ཡི་ཕྱིར་ན་བྱས། གནོད་པ་ཐམས་ཅད་རང་གི་ལས་ལ་རག་ལས་ན། བདག་གིས་དགྲ་བོ་འདི་དག་ལ་ཅི་སྟེ་བཀོན་པར་བྱེད། སེམས་ཅན་རྣམས་ནི་ལས་དང་ཉོན་མོངས་པ་ལ་རག་ལས་པས་ཕན་ཚུན་མི་རིགས་པའི་ལས་བྱེད་པ་བཟློག་པར་མི་ནུས་པ་དེ་ལྟར་མཐོང་ནས་ཅི་ནས་ཀྱང༌། དགྲ་གཉེན་བར་མའི་ཕྱོགས་ཐམས་ཅད་ཕན་ཚུན་གཅིག་ལ་གཅིག་བྱམས་སེམས་དང་ཕན་པ་དང་བདེ་བའི་སེམས་སུ། འགྱུར་བ་དེ་ལྟར་བདག་གིས་ནི།། བསོད་ནམས་དག་ལ་བསྒྲིམས་ཏེ་བརྩོན་པར་བྱའོ།། དཔེར་ན་ཁྱིམ་གཅིག་མེས་ཚིག་པར་གྱུར་པའི་ཚེ། མེ་དེ་ཉིད་ཁྱིམ་གཞན་ཞིག་ཏུ་སོང་ནས་ནི། རྩྭ་དང་ཤིང་ལ་སོགས་པ་གང་ལ་མཆེད་པར་བྱེད་པ། དེ་ནི་ཐོག་མ་ནས་ཕྱུང་སྟེ་འདོར་བར་རིགས་སོ།། དཔེ་དེ་བཞིན་དུ་དངོས་པོ་གང་ལ་སེམས་ལྷག་པར་ཆགས་ནས། ཞེ་སྡང་གི་མེ་ནི་མཆེད་པར་གྱུར་པ་ན། བསོད་ནམས་ཀྱི་ཕུང་པོ་འཚིག་པར་དོགས་པ་ཡིས། ཆགས་པའི་གནས་སུ་གྱུར་པའི་
དངོས་པོ་དེ་ནི་དེ་ཡི་མོད་ལ་སྟེ་མྱུར་དུ་དོར་བར་བྱའོ།། གསོད་པར་བྱ་བའི་མི་ཞིག་ལག་པ་ཙམ་ཞིག་གཅད་དེ། གལ་ཏེ་ཐར་ན་ཅིས་མ་ལེགས།།དེ་འཆི་བའི་སྡུག་བསྔལ་བས་ལག་པ་བཅད་པའི་སྡུག་བསྔལ་འདི་ཤིན་ཏུ་ཆུང་བ་ཡིན་ནོ།། དེ་བཞིན་དུ་གལ་ཏེ་མི་ཡི་སྡུག་བསྔལ་བརྡེག་པ་དང་འཆིང་བ་དང་བརྙས་པ་ཙམ་གྱིས། སེམས་ཅན་དམྱལ་བའི་སྡུག་བསྔལ་དང་བྲལ་ན་ཅིས་མ་ལེགས། དེ་བས་ན་མཁས་པ་རྣམས་འདི་ལ་ཡིད་བདེ་བ་ཉིད་དུ་བྱ་རིགས་སོ།། ད་ལྟའི་སྡུག་བསྔལ་གཞན་གྱིས་བརྙས་པ་ལ་སོགས་པ་འདི་ཙམ་ལའང༌། བདག་གིས་བཟོད་པར་བྱ་བར་མི་ནུས་ན། དེས་ན་སེམས་ཅན་དམྱལ་བ་ཆེན་པོའི་སྡུག་བསྔལ་མྱོང་བའི་སྡུག་བསྔལ་གྱི་རྒྱུ། རང་དང་གཞན་གྱི་ཁྲོ་བ་འདི་ཅི་སྟེ་བཟློག་པར་མི་བྱེད། སྡུག་བསྔལ་ལ་འཇིགས་པ་རྣམས་ཀྱིས་ཅི་ནས་ཀྱང་བཟློག་པར་རིགས་སོ་ཞེས་པའི་དོན་ནོ།། ཁོང་ཁྲོའི་དབང་གིས་འདོད་པ་བསྒྲུབ་པའི་དོན་དུ་མེ་ལ་སྲེག་པ་ལ་སོགས་པར། དམྱལ་བར་སྐྱེས་ཏེ་ལན་གྲངས་སྟོང་ཕྲག་དུ་མར་སྡུག་བསྔལ་མྱོང་བར་གྱུར་ཀྱང་། བདག་གིས་རང་གི་དོན་མཐོང་བ་དང་མ་མཐོང་བའི་འབྲས་བུ་དང་ནི། གཞན་གྱི་དོན་ཕན་པ་དང་བདེ་བ་བསྒྲུབས་པ་གང་ཡང་མ་བྱས་སོ།། ད་ལྟའི་སྡུག་བསྔལ་འདི་ནི་སེམས་ཅན་དམྱལ་བའི་སྡུག་བསྔལ་དེ་ཙམ་གྱི་གནོད་པ་ཆེན་པོ་མིན་ལ། དོན་ཆེན་པོ་སེམས་ཅན་ཐམས་ཅད་ལ་ཕན་པ་དང་བདེ་
བའི་གཏེར་དུ་གྱུར་པ་དག་ཀྱང་འགྲུབ་པར་འགྱུར་བས། འགྲོ་བ་མ་ལུས་པའི་གནོད་པ་ཐམས་ཅད་སེལ་བར་བྱེད་པའི་སྡུག་བསྔལ་ལ། དགའ་བ་འབའ་ཞིག་འདིར་བྱ་བར་རིགས་ཀྱི་མི་འདོད་པར་མི་བྱའོ་སྙམ་དུ་དགོངས་པའོ།། གཞན་གྱིས་དགྲ་བོ་དེ་ཡོན་ཏན་དང་ལྡན་པ་ཉིད་དོ་ཞེས་བསྟོད་ནས། གལ་ཏེ་བསྟོད་པ་པོ་དེ་དགའ་བའི་བདེ་བ་ཐོབ་པས་མི་བཟོད་ན། ཡིད་ཁྱོད་ཀྱང་ནི་དགྲ་བོ་དེ་བསྟོད་པར་བྱས་ནས། ཅིའི་ཕྱིར་དེ་ལྟར་དགའ་བའི་བདེ་བ་ཉམས་སུ་མྱོང་བར་མི་བྱེད། ཁྱོད་ཀྱི་གཞན་དེ་ལ་བསྟོད་པའི་དགའ་བའི་བདེ་བ་འདི་ནི། བདེ་བའི་འབྱུང་གནས་ཁ་ན་མ་ཐོ་བ་མེད་པ། ཡོན་ཏན་དང་ལྡན་པ་སངས་རྒྱས་དང་བྱང་ཆུབ་སེམས་དཔལ་རྣམས་ཀྱིས་གནང་བ་དང་། གཞན་སྡུད་པར་བྱེད་པ་ཡི་མཆོག་ཀྱང་ཡོན་ནོ།། གཞན་བསྟོད་པའི་ཡུལ་དེ་ཡང་དེ་ལྟར་བདེ་བར་འགྱུར་ཞེས། གལ་ཏེ་ཁྱོད་ཀྱིས་རང་གི་བདེ་བ་འདི་མི་འདོད་ན། རང་བདེ་བའི་རྒྱུ་མཚན་དུ་བྲན་ལ་གླ་རྔན་སྦྱིན་པ་དང་ཕན་འདོགས་པ་ལ་ལན་དུ་ཕན་འདོགས་པ་སོགས་ཀྱང་སྤངས་དགོས་པའི་ཕྱིར། དེ་ལྟར་ན་མཐོང་བ་ཚེ་འདི་དང་མ་མཐོང་བ་འཇིག་རྟེན་ཕྱི་མའི་བདེ་བ་ཐམས་ཅད་ཉམས་པར་འགྱུར་རོ།། གཞན་གྱིས་རང་གི་ཡོན་ཏན་བརྗོད་པའི་ཚེ། གཞན་ལ་དེ་བརྗོད་པའི་བདེ་བའང་འདོད་པར་བྱེད་ཅིང་། གཞན་གྱི་ཡོན་ཏན་རང་གིས་བརྗོད་པའི་ཚེ། ཕྲག་དོག་གི་དྲི་མས་རང་ལའང་དེ་བརྗོད་པའི་བདེ་བ་མི་འདོད་པར་བྱེད་པ་ནི་བྱང་ཆུབ་ཀྱི་སྤྱོད་པ་དང་འགལ་བ་ཁོ་ནའོ།། སེམས་ཅན་ཐམས་ཅད་སངས་རྒྱས་ཉིད་ཀྱི་བདེ་བ་ལ་འགོད་པར་འདོད་པས། བྱང་ཆུབ་ཏུ་ནི་སེམས་བསྐྱེད་པར་བྱས་ནས། སེམས་ཅན་རང་གིས་ཡིད་བདེ་ལྟ་བུ་ཅུང་ཟད་རྙེད་པ་ན། དེས་ཀོ་ཅི་སྟེ་ཁྱོད་ཁོང་ཁྲོ་བར་བྱེད་པ་ཡིན། གལ་ཏེ་དེས་བརྗོད་པའི་ཡོན་ཏན་གཞན་གྱིས་ཐོས་པ་ན་ཡིད་དད་པས་དེ་དག་ལ་རྙེད་པ་དང་བཀུར་སྟི་འབུལ་བར་བྱེད་པས་དེ་མི་བཟོད་པ་ཡིན་ནོ་ཞེ་ན། འདོད་པ་དང་གཟུགས་དང་གཟུགས་མེད་པའི་འཇིག་རྟེན་གསུམ་གྱི་མཆོད་པའི་གནས་
མངོན་པར་འཚང་རྒྱ་བར། སེམས་ཅན་རྣམས་ནི་འདོད་ཅེ་ན། བསྙེན་བཀུར་ངན་དོན་ཙམ་འབྱུང་བར་མཐོང་ནས། ཅི་ཡི་ཕྱིར་དེ་ལ་སེམས་གདུང་བར་བྱེད། གསོ་བར་བྱ་བ་སེམས་ཅན་གང་ཞིག་ཁྱོད་ཀྱིས་གསོ་བར་བྱ་བ་དང་། ཁྱོད་ཉིད་ཀྱིས་ནི་སྦྱིན་པར་བྱ་དགོས་པ་ཉིད་དེ། གཉེན་གྱིས་ཏེ་ཕ་མར་གྱུར་པའི་སེམས་ཅན་རྣམས་ཀྱིས་འཚོ་བ་རྙེད་པར་གྱུར་ན། དེས་དགའ་བར་མི་འགྱུར་བར་སླར་དེ་ལ་ཁྲོའམ་ཅི། འོན་ཏེ་དེ་དག་སངས་རྒྱས་ཉིད་དུ་བྱ་བར་བདག་གིས་དམ་བཅས་ཀྱི་བདེ་བ་གཞན་ལ་ནི་མ་ཡིན་ནོ་སྙམ་དུ་སེམས་ན་དེ་ཅི་འཕྲལ་གྱི་རྙེད་བཀུར་ཙམ་ཡང་འགྲོ་བ་རྣམས་ལ་མི་འདོད་ན། དེ་ལ་བྱང་ཆུབ་འདོད་པ་དེ་གང་ཞིག་ཡིན། བླུན་པོ་གང་ཞིག་གཞན་གྱི་འབྱོར་བ་ལ་ཁྲོ་བ་
དེ་ལ། བྱང་ཆུབ་སེམས་ནི་ག་ལ་ཡོད་དེ། དེ་ལ་རྒྱབ་ཀྱིས་ཕྱོགས་པའི་ཕྱིར་རོ།། གཞན་ལ་རྙེད་པ་དང་བཀུར་སྟི་དེ་མེད་ན་ཡང་དངོས་པོ་དེ་ཁྱོད་ལ་ནི་མི་འབྱུང་ན་ཅིའི་ཕྱིར་རྒྱུ་མེད་པར་བདག་ཉིད་འཇོམས་པའི་དོན་དུ་འབད་ཅེས་བསྟན་པ་ནི། གལ་ཏེ་འགྲན་ཟླ་དེས་སྦྱིན་བདག་དེ་ལས་དངོས་པོ་དེ་རྙེད་དམ། འོན་ཏེ་སྦྱིན་བདག་རང་གི་ཁྱིམ་ན་གནས་པར་གྱུར་པའང་རུང་། ཀུན་ཏུའང་དངོས་པོ་དེ་ཁྱོད་ལ་ནི་མེད་པ་ཡིན་ན། བྱིན་ཀྱང་རུང་མ་བྱིན་ཀྱང་རུང་དེས་ཁྱོད་ལ་ཅི་ཞིག་བྱ། ཁྱོད་མི་དགའ་བ་ཙམ་གྱིས་སྦྱིན་བདག་གིས་བསོད་ནམས་སོག་པ་དང་ནི་གང་ལ་བརྟེན་ནས་འདི་དག་གི་དད་པ་སྐྱེ་བའམ། ཡུལ་དེ་ཡང་རང་གི་ཡོན་ཏན་ཅིའི་ཕྱིར་འདོར་བར་བྱེད། ཁྱོད་རང་གི་རྙེད་པར་གྱུར་པའི་ཡོན་ཏན་མི་འཛིན་པ་ལ། རྒྱུ་གང་གིས་ཁྲོ་བར་མི་བྱེད་པར་སྨོས་ཤིག །ཅི་སྟེ་གཞན་ལ་ནི་རྙེད་བཀུར་ཕུན་སུམ་ཚོགས་པ་ཡོད་ལ། བདག་ལ་དེ་མེད་པས་ན་བདག་མི་དགའོ་སྙམ་ན། ཁྱོད་ནི་རང་གིས་ཚེ་རབས་སྔ་མ་ནས་སྡིག་པ་བྱས་པ་ལ། འགྱོད་པའི་མྱ་ངན་མེད་པར་མ་ཟད་ཀྱི།། སྔོན་ཆད་བསོད་ནམས་བྱས་པ་གཞན་དག་དང་། ལྷན་ཅིག་ཏུ་འགྲན་པར་བྱེད་པར་འདོད་དམ། བམ་པོ་གཉིས་པ། གལ་ཏེ་དགྲ་ཞིག་མི་དགའ་ཞིང་སྡུག་བསྔལ་བར་གྱུར་ནའང་། སྡུག་བསྔལ་བྱུང་བ་དེ་ལ་ཁྱོད་དགའ་བར་འགྱུར་བ་ཅི་ཞིག་ཡོད། ཁྱོད་ཀྱི་མངོན་པར་འདོད་པའི་ཡིད་སྨོན་ཙམ་གྱིས་ནི། དགྲ་བོ་དེ་ལ་གནོད་པའི་རྒྱུར་གང་ཡང་མི་འགྱུར་རོ།། ཁྱོད་ཀྱི་འདོད་པས་དགྲ་ལ་སྡུག་བསྔལ་དེ། གྲུབ་ནའང་དེ་ལ་ཁྱོད་དགའ་བ་
ཅི་ཞིག་ཡོད། གལ་ཏེ་བདག་འཚེངས་པར་འགྱུར་རོ་ཞེ་ན། བསམ་པ་ཕྱིན་ཅི་ལོག་པ་དེ་ལས་ཕུང་བའང་གཞན་ཅི་ཞིག་ཡོད། ཅིའི་ཕྱིར་ཞེ་ན། ཉོན་མོངས་པའི་ཉ་པས་བཏབ་པ་ཡི། མཆིལ་པ་སྟེ་ལྕགས་ཀྱུ་འདི་ནི་འཇིགས་པའི་གནས་ཡིན་པས་མི་བཟད་པར་གཟེ་བ་ཡིན་ལ། དེས་བཟུང་ནས་སེམས་ཅན་དམྱལ་བའི་བུམ་པར་ཡང་། དམྱལ་བའི་སྲུང་མ་རྣམས་ཀྱིས་བདག་འཚེད་པར་ངེས་སོ།། གང་བསྟོད་པ་ལ་སོགས་པའི་གེགས་བྱེད་པས་སྡུག་བསྔལ་སྐྱེ་བ་དེ་ཡང་མ་བརྟགས་པ་ཁོ་ན་ཡིན་ནོ་ཞེས་བསྟན་པ་ནི་བསྟོད་པ་དང་གྲགས་པའི་རིམ་གྲོས་ནི། མ་འོངས་པ་ལ་ཕན་
པའི་བསོད་ནམས་སུ་མི་འགྱུར་ཞིང་འདིར་བདེ་བའི་ཆེར་ཡང་མི་འགྱུར་ལ། བདག་སྟོབས་དང་ལྡན་པར་མི་འགྱུར་ཞིང་ནད་མེད་པ་འཐོབ་པའང་མིན་ལ། ལུས་བདེ་བར་འགྱུར་བའི་རྒྱུར་ཡང་མི་འགྱུར་རོ།། བདག་ནི་རང་གི་དོན་ཅུང་ཟད་ཤེས་པར་གྱུར་ན། དེ་ལ་རང་དོན་ཅི་ཞིག་ཡོད་བརྟག་པར་རིགས་སོ།། འདི་ལ་ཡིད་བདེ་བ་ཡོད་པ་མ་ཡིན་ནམ། དེ་དོན་དུ་གཉེར་བར་བྱ་བའོ་ཞེ་ན། ཡིད་བདེ་བ་འབའ་ཞིག་འདོད་ན་ནི། རྒྱན་པོ་འགྱེད་པ་སོགས་དང་ཆང་ཡང་བསྟེན་པར་བྱ་དགོས་སོ།། དེ་བས་ན་ཡིད་བདེ་བའི་རྒྱུ་བསྟོད་པ་ལ་སོགས་པ་དང་གླུ་གར་དང་འཇོ་སྒེག་བསྟེན་པ་ནི་བླུན་པོ་དགའ་བ་སྐྱེ་བའི་གཞི་སྟེ་མཁས་པས་ནམ་ཡང་བསྟེན་པར་མི་བྱའོ།། སྐྱེ་བོ་རྨོངས་པ་འགའ་ཞིག་གཏོང་ཕོད་ཀྱི་གྲགས་པའི་དོན་དུ་ནོར་རྫས་རྣམས་རྩྭ་བཞིན་དུ་གཏོང་ཞིང་། དཔའ་རྩལ་གྲགས་པ་འདོད་པས་བཟོད་པར་དཀའ་བའི་གཡུལ་དུ་ཞུགས་ཏེ་བདག་ཉིད་ཀྱང་ནི་གསོད་པར་བྱེད་ན།བསྟོད་པ་བརྗོད་པའི་ཚིག་འབྲུ་རྣམས་ཀྱིས་ཅི་ཞིག་བྱ། རང་ཉིད་ཤི་བར་གྱུར་ན་བསྟོད་པ་དེས་ཀོ་སུ་ལ་བདེ། བྱེ་མའི་ཁང་བྱིས་པ་རྣམས་ནི་ག་བུ་བརྩིགས་ཏེ་དེ་རྡིབ་པར་གྱུར་པ་ན། བྱིས་པ་རྣམས་ནི་ག་ཆད་ཆད་དུ་ངུ་ཞིང་ཆོ་ངེ་འདེབས་པ་དེ་བཞིན་དུ་བསྟོད་པ་དང་གྲགས་པ་ཉམས་པའི་ཚེ་མྱ་ངན་བྱེད་པ་ན། རང་གི་སེམས་ནི་བྱིས་པ་ཁོ་ན་བཞིན་དུ་དོན་མེད་པར་མྱ་ངན་བྱེད་པ་ཡིན་ནོ།།
རེ་ཞིག་ངག་སྒྲ་དེ་ལ་སེམས་མེད་པའི་ཕྱིར། བདག་ལ་བསྟོད་པར་འདོད་པའི་སེམས་ཡོད་མི་སྲིད་ལ། བདག་ལ་གཞན་བསྟོད་པར་བྱེད་པ་དེ་དགའ་བ་ཡིན་ཞེས་གྲགས་པ། དེ་ནི་བདག་དགའ་བའི་རྒྱུ་ཡིན་པར་འགྱུར་གྲང་ན། སེམས་ཅན་གཞན་ནམ་ཡང་ན་བདག་ལའང་རུང་སྟེ། གཞན་གྱི་དགའ་བ་དེས་བདག་ལ་ཅི་ཞིག་ཕན། དགའ་བའི་བདེ་བ་དེ་ནི་བསྟོད་པ་པོ་དེ་ཉིད་ཀྱི་ཡིན་པས། བདག་གིས་གཞན་གྱི་རྒྱུད་ལ་ཡོད་པའི་དགའ་བ་དེ་ལས་ཤས་ཅུང་ཟད་ཙམ་ཡང་མི་འཐོབ་བོ།། ཅི་སྟེ་བྱང་ཆུབ་སེམས་དཔའ་རྣམས་ནི་གཞན་བདེ་བས་བདེ་བ་མ་ཡིན་ནམ། ཅིའི་ཕྱིར་དེ་ལས་ཤས་མི་འཐོབ་ཅེ་ན། བསྟོད་པར་བྱེད་པ་དེ་བདེ་བ་ཡིས་བདག་བདེ་བར་འདོད་ན། དེའི་ཚེ་ཀུན་ལ་བསྟོད་པ་པོ་དེ་དགའ་
བས་བདེ་བར་གྱུར་པ་ལའང་ཁྱོད་དེ་བཞིན་དུ་དགའ་བར་བྱ་དགོས་ན། ཇི་ལྟར་གཞན་ལ་བསྟོད་དེ་དགའ་བ་ཡིས། བདེ་བར་གྱུར་ན་བདག་མི་བདེ་ཞེས་འདྲིའོ།། དེ་བས་ན་བདག་ནི་འགའ་ཞིག་གིས་བསྟོད་དོ་ཞེས། རང་གི་སེམས་ལ་དགའ་བ་སྐྱེ་དེ་ཡང་དེ་ལྟར་དགའ་བར་མི་འཐད་པས།བར་འགྱུར་བ། བྱིས་པའི་རྩེད་མོ་དང་འདྲ་བའི་སྤྱོད་པ་ཁོ་ནར་ཟད་དོ།། བསྟོད་པ་ལ་སོགས་པས་བདག་ནི་དགེ་བའི་བྱ་བ་ལས་གཡེང་བར་བྱེད། བསྟོད་པ་ལ་སོགས་པ་དེས་ནི་འཁོར་བའི་སྡུག་བསྔལ་སྐྱོ་བའང་འཇིག་པར་བྱེད། ཡོན་ཏན་དང་ལྡན་པ་རྣམས་ལ་མི་བཟོད་པའི་ཕྲག་དོག་དང་གཞན་གྱི་རྙེད་བཀུར་ལ་སོགས་པའི་ཕུན་སུམ་ཚོགས་པའང་འཇིག་པར་བྱེད་དོ།། བསྟོད་པ་ལ་སོགས་པ་ནི་དེ་ལྟར་ཉེས་པ་ཐམས་ཅད་ཀྱི་གཞི་ཡིན་པ་དེའི་ཕྱིར་བདག་གི་བསྟོད་པ་ལ་སོགས་པ་ནི། གཞིག་པའི་ཕྱིར་དགྲ་བོ་གང་དག་ཉེ་བར་གནས་པ། དེ་དག་ལེགས་པར་བརྟགས་ན་བདག་ནི་ངན་སོང་གསུམ་དུ། ལྟུང་བ་བསྲུང་བའི་ཕྱིར་ཞུགས་པ་མིན་ནམ་ཅི། བདག་ནི་རྣམ་པར་གྲོལ་བ་དོན་དུ་གཉེར་བ་ལ། དེ་དང་འགལ་བའི་རྙེད་པ་དང་བཀུར་སྟིས་འཆིང་བར་བྱེད་མི་དགོས་སོ།། སྐྱེ་བོ་གང་དག་བདག་རྙེད་བཀུར་དང་ཕྲལ་ཏེ་བཅིངས་པ་ལས
གྲོལ་བར་བྱེད་པ། ཕན་འདོགས་པ་དེ་ལ་བདག་ནི་ཇི་ལྟར་ཁྲོ། བདག་ནི་རྙེད་བཀུར་ལ་ལྷག་པར་ཞེན་པས་ངན་སོང་གི་སྡུག་བསྔལ་ལ་འཇུག་པར་འདོད་པ་ལྟ་བུ་ཡིན་ལ། དེ་དག་སངས་རྒྱས་ཀྱིས་ནི་བྱིན་བརླབས་ཀྱི་མཐུ་ཆེན་པོ་བཞིན་དུ་གནས་དེར་མི་གཏོང་བའི་སྒོ་འཕར་ཏེ་སྒོ་གླེགས་ཉིད་དུ་གྱུར་པ། རྙེད་པ་སོགས་རྒྱུན་གཅོད་པ་དེ་ལ་བདག་ནི་ཇི་ལྟར་ཁྲོ། དེ་ཙམ་དུ་མ་ཟད་འདིས་ནི་བདག་གི་བསོད་ནམས་ཀྱི་གེགས་བྱེད་ཅེས། བསོད་ནམས་ཀྱི་གེགས་བྱེད་པ་དེ་ལའང་ཁྲོ་བར་བྱ་རིགས་པ་མིན་ཏེ། བཟོད་པ་དང་མཚུངས་པའི་དཀའ་ཐུབ་ཁྱད་པར་ཅན་ གཞན་ཡོད་པ་མིན་ན། བཟོད་པའི་དཀའ་ཐུབ་དེ་ལ་བདག་ནི་མི་གནས་སམ། གལ་ཏེ་བདག་ནི་རང་གི་སྐྱོན་གྱིས། དགྲ་བོ་འདི་ལ་བཟོད་པར་མི་བྱེད་ན། བསོད་ནམས་དཔག་ཏུ་མེད་པའི་རྒྱུ་དགྲ་དེ་ནི་ཉེ་བར་གནས་པ། འདི་ལ་བདག་རང་ཉིད་ཀྱིས་གེགས་བྱེད་པར་ཟད་དོ།།་གལ་ཏེ་བསོད་ནམས་ཀྱི་གེགས་ནི་དགྲ་བོ་ཡིན་ནོ་ཞེ་ན། བཟོད་པ་གང་ཞིག་དགྲ་བོ་གང་མེད་ན་མི་འབྱུང་ལ་དགྲ་བོ་གང་ཞིག་ཡོད་ན་བཟོད་པ་དེ་ཡོད་པར་འགྱུར་དུ་རུང་བ་དེའི་ཕྱིར། དགྲ་བོ་དེ་ཉིད་བཟོད་པ་དེ་ཡི་རྒྱུ་ཡིན་ན། ཇི་ལྟར་དགྲ་བོ་དེ་ལ་བསོད་ནམས་ཀྱི་གེགས་ཞེས་བྱ། དཔེར་ན་སྦྱིན་པར་བྱེད་པའི་དུས་སུ་ཕྱིན་པའི་སློང་མོ་བ་རྣམས་ཀྱིས། སྦྱིན་པའི་གེགས་བྱས་པ་དེ་ནི་ཡོད་པ་མ་ཡིན་ལ། རབ་ཏུ་འབྱིན་པར་བྱེད་པ་གྱུར་པ་མཁན་པོ་ལ་སོགས་པ་རྣམས་རབ་ཏུ་བྱུང་བའི་གེགས་ཡིན་ཞེས་བྱ་བར་མི་རུང་བ་དེ་བཞིན་དུ་སྐབས་སུ་བབ་པ་ལ་ཡང་བལྟ་བར་བྱའོ། གཞན་ཡང་བཟོད་པའི་རྒྱུ་ནི་ཤིན་ཏུ་དཀོན་པ་ཡིན་པས་དེ་དང་ཕྲད་པ་ན་དགའ་བ་ཁོ་ནར་རིགས་སོ་ཞེས་བསྟན་པ་འཇིག་རྟེན་ན་ནི་སློང་མོ་བ་རྣམས་ཤིན་ཏུ་མོད་ལ། གནོད་པར་བྱེད་པ་ནི་དེ་བས་རབ་ཏུ་དཀོན་པ་སྟེ། སེམས་ཅན་འདི་ལྟར་རང་གིས་ཕར་གནོད་པར་མ་བྱས་ན།འགའ་ཡང་བདག་ལ་གནོད་པ་མི་བྱེད་དོ།།དེ་བས་ན་ངལ་བས་མ་བསྒྲུབས་པའི་དབུལ་པོའི་ཁྱིམ་དུ་མི་ཟད་པའི་གཏེར་ནི་བྱུང་བ་ལྟར། བྱང་ཆུབ་ཀྱི་སྤྱོད་པའི་གྲོགས་སུ་གྱུར་པས། བདག་གིས་དགྲ་བྱུང་བ་ལ་དགའ་བར་བྱའོ།། དགྲ་བོ་འདི་དང་བདག་རང་གི་འབད་པ་དག་གིས་བཟོད་པ་དེ་བསྒྲུབས་པས་ན། དེ་ཡི་ཕྱིར་བཟོད་པས་ཐོབ་པའི་འབྲས་བུ་ནི། ཆོས་ཀྱི་གྲོགས་སུ་གྱུར་པ་འདི་ལ་ཐོག་མར་བདར་བར་བྱ་འོས་ཏེ། འདི་ལྟར་བདག་ལ་གནོད་པར་བྱེད་པ་དེ་ནི་བཟོད་པའི་རྒྱུ་ཡིན་པའི་ཕྱིར་རོ།། གལ་ཏེ་བདག་ལ་བཟོད་པ་སྒྲུབ་པའི་བསམ་པ་མེད་པས་དགྲ་འདི་མཆོད་པར་བྱ་འོས་པ་མིན་ནོ་ཞེ་ན། ཡོན་ཏན་ཐམས་ཅད་འགྲུབ་པ་ཡི་ནི་རྒྱུར་རུང་བ། དམ་པའི་ཆོས་གསུང་རབ་རྣམས་ཀྱང་ཅི་སྟེ་མཆོད་དེ་བསམ་པ་དེས་སྟོང་པའི་ཕྱིར་ར་སྙམ་དུ་དགོངས་པའོ།། གལ་ཏེ་དགྲ་འདི་གནོད་པར་བྱ་བའི་བསམ་པ་ཡོད་པས་མཆོད་བྱ་མིན་ནོ་ཞེ་ན། སྨན་པ་བཟང་པོ་བཞིན་དུ་བདག་ལ་ཕན་པའི་རིམ་གྲོར་བརྩོན་ན། བདག་གིས་དེ་ལ་བརྟེན་ནས་བཟོད་པ་ཇི་ལྟར་འགྲུབ། དེ་བས་ན་རབ་ཏུ་སྡང་བའི་སེམས་དང་ལྡན་པའི་དགྲ་བོ་ལ། བརྟེན་ནས་བཟོད་པ་སྐྱེ་བར་འགྱུར་བས་ན། དགྲ་བོ་དེ་ཉིད་བཟོད་པའི་རྒྱུ་ཡིན་པས། བཟོད་པ་སྒྲུབ་པའི་བསམ་པ་མེད་ཀྱང་དམ་པའི་ཆོས་བཞིན་དུ་མཆོད་པར་འོས་སོ།། དེའི་ཕྱིར་སེམས་ཅན་གྱི་ཞིང་དང་ནི། རྒྱལ་བའི་ཞིང་གཉིས་ཀ་སངས་རྒྱས་འགྲུབ་པའི་ཞིང་ཡིན་ཞེས་ཐུབ་པས་གསུངས་ཏེ། དེ་སྐད་དུ་ཆོས་ཡང་དག་པར་སྡུད་པའི་མདོ་ལས། སེམས་ཅན་གྱི་ཞིང་ནི་སངས་རྒྱས་ཀྱི་ཞིང་སྟེ་སངས་རྒྱས་ཀྱི་ཞིང་དེ་ལས་སངས་རྒྱས་ཀྱི་ཆོས་རྣམས་ཐོབ་པར་འགྱུར་གྱི། དེར་ནི་ལོག་པར་སྒྲུབ་པ་མི་རིགས་སོ།།ཞེས་པ་ལ་སོགས་པ་གསུངས་སོ།། སེམས་ཅན་འདི་དག་མགུ་བར་བྱས་ནས་མང་པོ་ཞིག། འདི་ལྟར་ཕུན་སུམ་ཚོགས་པ་ཐམས་ཅད་ཀྱི་ཕ་རོལ་ཏུ་ཕྱིན་ཏེ་སངས་རྒྱས་པར་གྱུར་ཏོ།། དེ་ལྟར་སེམས་ཅན་རྣམས་དང་རྒྱལ་བ་དག་ལས། སངས་རྒྱས་ཀྱི་ཆོས་སྟོབས་དང་མི་འཇིགས་པ་ལ་སོགས་པ་འགྲུབ་པ་ནི་འདྲ་བ་ལ། རྒྱལ་བ་རྣམས་ལ་གུས་པར་བྱེད་པ་དེ་བཞིན་དུ། སེམས་ཅན་ལ་གུས་པ་མིན་པ་འདི་ཅི་ཡི་ཚུལ་ཡིན། གལ་ཏེ་སེམས་ཅན་རྣམས་ནི་བསམ་པ་ཉོན་མོངས་པ་དང་བཅས་པས་རྒྱུ་ཉིད་ཡིན་ཡང་སངས་རྒྱས་དང་ཇི་ལྟར་མཚུངས་ཞེ་ན། བསམ་པའི་ཡོན་ཏན་རང་གིས་མཉམ་པ་མིན་ཡང་། འབྲས་བུ་འགྲུབ་པ་ལས་ཡིན་ཏེ་སསངས་རྒྱས་དེས་ཕན་འདོགས་པ་དང་། མཚུངས་པར། སེམས་ཅན་རྣམས་ལའང་བྱང་ཆུབ་ཐོབ་པ་ལ་ཕན་འདོགས་པའི་ཡོན་ཏན་ཡོད་པས། དེའི་ཕྱིར་དེ་དག་གི་ཆེ་བའི་བདག་ཉིད་མཉམ་པ་ཡིན་ནོ།། ཡུལ་སེམས་ཅན་ལ་དམིགས་ཏེ་བྱམས་པའི་སེམས་རྩེ་གཅིག་པའི་ཏིང་ངེ་འཛིན་དང་ལྡན་ལ་སྟན་ལས་མ་བཞེངས་པའི་ཚེ་མཆོད་པ་གང་བྱས་པའི་འབྲས་བུ་མཐོང་བའི་ཆོས་སུ་འབྱུང་བ་དེ་ནི་ཡུལ་སེམས་ཅན་མེད་ན་མི་འབྱུང་བས་སེམས་ཅན་གྱི་ཆེ་བ་ཉིད་དང་། སངས་རྒྱས་ལ་དད་པའི་སྒོ་ནས་བསོད་ནམས་གང་བྱས་པ་ན། འབྲས་བུ་མཐོང་ཆོས་སུ་འབྱུང་བ་དེ་ཡང་སངས་རྒྱས་ཀྱི་ཆེ་བ་ཉིད་དོ།། སྐབས་ཀྱི་མཇུག་བསྡུ་བ་ནི། མདོར་ན་སངས་རྒྱས་ཀྱི་ཆོས་སྟོབས་ལ་སོགས་པ་འགྲུབ་པའི་ཆ་གཅིག་སེམས་ཅན་ལ་ཡོད་པ། དེས་ན་དེ་དག་མཉམ་པར་འདོད་པ་ཡིན་ལ། ཡོན་ཏན་རྒྱ་མཚོ་ལྟར་མཐའ་
ཡས་པའི་རྫོགས་པའི་སངས་རྒྱས་རྣམས་དང་འགའ་ཡང་ཡོན་ཏན་མི་མཉམ་མོ།། ཡོན་ཏན་མཆོག་གི་ཚོགས་ཐམས་ཅད་མངའ་བ་སངས་རྒྱས་གཅིག་པུ་ཡིན་པས་དེ་ཡི།། ཡོན་ཏན་གྱི་ཆ་ཤས་ཕྲ་མོ་ཙམ་ཞིག་གང་ཟག་འགའ་ཞིག་ལ། སྣང་ནའང་དེ་ལ་མཆོད་པའི་དོན་དུ། ཁམས་གསུམ་གྱི་རིན་པོ་ཆེ་ལ་སོགས་པ་ཡོད་དགུ་ཐམས་ཅད་ཕུལ་ཡང་ཆུང་བར་འགྱུར་རོ། སངས་རྒྱས་ཀྱི་ཆོས་མཆོག་སྟོབས་ལ་སོགས་པ་སྐྱེ་བའི་རྒྱུའི་ཆ་ཤས་ཅན་རྣམས་ལ་ཡོད་པ་ཡིན་པས་ན། འདི་ཙམ་དག་གིས་ཆ་བསྟུན་པར་བྱས་ནས། སེམས་ཅན་རྣམས་ལ་མཆོད་པར་བྱ་བ་རིགས་པར་འགྱུར་རོ།། རྒྱུ་མཚན་གཞན་ཡང་གཡོ་དང་སྒྱུ་མེད་པ་སེམས་ཅན་ཐམས་ཅད་ཀྱི་མ་འདྲིས་པའི་མཛའ་བཤེས་ཆེན་པོར་གྱུར་པས་གཉེན་དུ་གྱུར་ཅིང་། འཇིག་རྟེན་གྱི་སྐྱེ་བོ་རྣམས་ལ་ཕན་པ་དཔག་ཏུ་མེད་པར་མཛད་པ་རྣམས་ལ། སེམས་ཅན་མགུ་བར་བྱ་བ་ཁོ་ན་མ་གཏོགས་པ། གཞན་ཐབས་གང་ཞིག་གིས་དེའི་དྲིན་ལན་ལོན་པར་འགྱུར། སེམས་ཅན་གང་དག་གི་ཕྱིར་རང་གི་སྐུ་གཏོང་ཞིང་། དེ་དག་གི་གནོད་པ་ཞི་བའི་དོན་དུ་མནར་མེད་པར་ཡང་འཇུག་པར་མཛད་པ་ལ། སེམས་ཅན་དེ་དག་ལ་ཕན་བཏགས་པས་དེའི་དྲིན་ལན་ལོན་པར་འགྱུར་བས་
ན། དེ་བས་སེམས་ཅན་འདི་དག་གིས་གནོད་པ་ཆེན་པོར་བྱེད་ན་ཡང་། གནོད་པ་ཐམས་ཅད་བཟང་དགུ་ཞིག་ཏུ་སྤྱད་པར་བྱ་ཞིང་དང་དུ་ལེན་པར་བྱའོ།། རེ་ཞིག་བདག་གི་རྗེ་བོར་གྱུར་པ་རྫོགས་པའི་སངས་རྒྱས་ཉིད་ཀྱང་ནི། སེམས་ཅན་གང་གི་ཕྱིར་རང་གི་སྐུ་ལའང་མི་གཟིགས་པར་གཏོང་བར་བྱེད་པ། སེམས་ཅན་དེ་དག་ལ་རྨོངས་པ་བདག་གིས་ཇི་ལྟར་ན་ཤེས་བཞིན་དུ་ང་རྒྱལ་བྱ་ཞིང་ཇི་ལྟར་ན་བྲན་གྱི་དངོས་པོར་མི་བྱ། བུ་སྡུག་པ་ལྟ་བུའི་སེམས་ཅན་གང་དག་བདེ་བས་ཐུབ་པའི་དབང་པོ་རྣམས་བཞེད་པ་གྲུབ་པས་ན་དགྱེས་པར་འགྱུར་ཞིང་། སེམས་
ཅན་གང་ལ་གནོད་པ་བྱས་ན་ཐུགས་ཀྱི་བཞེད་པ་མ་གྲུབ་པས་མི་དགྱེས་པ་འབྱུང་བར་འགྱུར་བ་ཡི། ཡུལ་སེམས་ཅན་དེ་དག་དགའ་བས་ཐུབ་པ་ཀུན་ཐུགས་དགྱེས་ཤིང་། དེ་དག་ལ་གནོད་པ་བྱས་ན་ཐུབ་པ་རྣམས་ལ་གནོད་པ་བྱས་པ་ཡིན་ནོ།། དཔེ་ཇི་ལྟར་ན་སྐྱེས་བུ་འགའ་ཞིག་ལུས་ཐམས་ཅད་ལ་ཀུན་ནས་མེ་འབར་བར་གྱུར་པ་ན། འདོད་པའི་ཡོན་ཏན་ཀུན་ཀྱིས་ཡིད་བདེ་བར་མི་འགྱུར་བ་དེ་བཞིན་དུ་སེམས་ཅན་རྣམས་ལ་གནོད་པ་བྱས་ན་ཡང་། ཐུགས་རྗེ་ཆེན་པོ་དང་ལྡན་པ་རྣམས་ཐུགས་དགྱེས་པའི་ཐབས་མེད་དོ།། དེ་ལྟར་ཡིན་པ་དེ་བས་ན་བདག་རྨོངས་པའི་དབང་གིས་འགྲོ་བ་རྣམས་ལ་གནོད་པ་བྱས་པས། ཐུགས་རྗེ་ཆེན་པོ་དང་ལྡན་པ་ཀུན་ཐུགས་མི་དགྱེས་པར་གྱུར་པ་གང་ཡིན་པའི་སྡིག་པ་དེ་དག་ཐམས་ཅད་དེ་རིང་ནས་སོ་སོར་བཤགས་པར་བགྱི་ཡིས། མི་དགྱེས་པ་གང་ལགས་པ་དེ་ཐུབ་པ་རྣམས་ཀྱིས་བཟོད་པར་མཛད་དུ་གསོལ། དེ་བཞིན་གཤེགས་པ་རྣམས་ཐུགས་དགྱེས་པར་བགྱི་བའི་སླད་དུ། དེང་ནས་བརྩམས་ཏེ་རང་གི་ཁྲོ་བ་དང་ཁེངས་སེམས་ལ་སོགས་པ་ངེས་
པར་བརྟུལ་ཏེ་འཇིག་རྟེན་ཀུན་ཀྱི་བྲན་དུ་མཆིའོ།། འགྲོ་བ་མང་པོས་རྡོག་པས་བདག་གི་སྤྱི་བོར་འཚོག་གམ། འགུམས་པར་བྱེད་ཀྱང་དེ་དག་ལ་མི་བསྡོ་བས་འཇིག་རྟེན་གསུམ་གྱི་མགོན་པོ་རྣམས་ཐུགས་དགྱེས་པར་མཛོད་ཅིག།་འགྲོ་བ་འདི་དག་ཀུན་ཐུགས་རྗེའི་བདག་ཉིད་ཅན་རྫོགས་པའི་སངས་རྒྱས་དེས། ཐོག་མར་ཐུགས་བསྐྱེད་པ་ནས་བདག་ཏུ་མཛད་པ་འདི་ལ་ཐེ་ཚོམ་མེད་པས། སེམས་ཅན་གྱི་ངོ་བོར་མཐོང་བ་འདི་དག་ཉིད།མགོན་པོ་དེ་ཡི་བདག་ཉིད་ཡིན་པས་ཅི་ཕྱིར་དེ་དག་ལ་གུས་པར་མི་བྱེད། སེམས་ཅན་ལ་གུས་པར་བྱ་བ་འདི་ཉིད་དེ་བཞིན་
གཤེགས་པ་རྣམས་ཐུགས་མཉེས་པར་བྱེད་པའི་ཐབས་ཀྱི་གཙོ་བོ་ཡིན་ཞིང་། རང་གི་དོན་ཚོགས་གཉིས་ཡང་དག་པར་སྒྲུབ་པའང་འདི་ཉིད་དོ།། འཇིག་རྟེན་གྱི་སྡུག་བསྔལ་སེལ་བའང་འདི་ཉིད་དེ། དེ་ལྟ་བས་ན་བདག་གིས་དུས་རྟག་ཏུ་སེམས་ཅན་ལ་གུས་པ་འདི་ཉིད་རྒྱུན་མི་འཆད་པར་བྱའོ།། གཞན་ཡང་མ་འོངས་པའི་འཇིགས་པ་བསྟན་པས་ཀྱང་གཞན་ལ་གནོད་པ་བྱེད་པ་ལས་ཕྱིས་ཕྱོགས་པར་བྱའོ་ཞེས་བསྟན་པ་དཔེར་ན་རྒྱལ་པོས་མངགས་པའི་མི་འགའ་ཞིག་གིས་གྲོང་ཁྱེར་དང་གྲོང་རྡལ་ལ་སོགས་པའི་སྐྱེ་བོ་མང་པོ་ལ་གནོད་པ་བྱེད་ཀྱང༌། སྐྱེ་བོ་མིག་རྒྱང་རིང་པོ་འཚོ་ཤེས་པ་དག། ནུས་པ་ཡོད་ཀྱང་དེ་ལ་ཕྱིར་གནོད་པ་མི་བྱེད་དེ། འདི་ལྟར་དེ་གཅིག་པུ་ཉིད་ནི་མ་ཡིན་གྱི།རྒྱལ་པོའི་མཐུ་སྟོབས་ཐམས་ཅད་དེ་ཡི་དཔུང་ཡིན་ནོ།། དེ་བཞིན་དུ་གནོད་བྱེད་ཉམ་ཆུང་བ། འགའ་ཡང་བདག་གིས་ཁྱད་དུ་བསད་པར་མི་བྱ་སྟེ། འདི་ལྟར་དམྱལ་བའི་སྲུང་མ་འཇིགས་སུ་རུང་བ་རྣམས་དང་། ཐུགས་རྗེ་དང་ལྡན་པའི་རྒྱལ་བ་རྣམས་ཀྱང་མི་དགྱེས་པས་དེ་ཡི་དཔུང་ཡིན་ནོ།། དེ་ལྟར་བས་ན་
དམངས་རྣམས་ཀྱིས་རྒྱལ་པོ་གཏུམ་པོ་འཇིགས་སུ་རུང་བ་དག་ལ་བྱ་བ་བཞིན། སེམས་ཅན་རྣམས་ནི་མགུ་བའི་ཐབས་ལ་འབད་པར་བྱའོ།།རྒྱལ་པོ་ལྟ་ཞིག་སྟེ་ཤིན་ཏུ་ཁྲོས་ན་ཡང་། སེམས་ཅན་རྣམས་མི་མགུ་བར་བྱས་པ་ཡིས། སྡུག་བསྔལ་མྱོང་བར་འགྱུར་བ་གང་ཡིན་པ། དམྱལ་བའི་གནོད་པ་རྒྱལ་པོ་དེས་བྱེད་དམ་ཅི། རྒྱལ་པོ་ལྟ་ཞིག་སྟེ་ཤིན་ཏུ་མགུ་ན་ཡང་། སེམས་ཅན་རྣམས་མགུ་བར་བྱས་པ་ཡིས། འཐོབ་པརའགྱུར་བ་གང་ཡིན་པ།། རྫོགས་པའི་སངས་རྒྱས་ཉིད་སྦྱིན་པར་མི་སྲིད་དོ།།སེམས་ཅན་རྣམས་མགུ་བར་བྱས་པ་ལས་བྱུང་བ་ཡི་འབྲས་བུ་མ་འོངས་པ་ན་སངས་རྒྱས་འགྲུབ་པར་ལྟ་ཞོག །ཚེ་འདི་ཉིད་ལའང་དཔལ་གྱི་འབྱོར་བ་ཆེན་པོ་འཐོབ་པ་དང་། སྙན་པར་གྲགས་པ་དང་བདེ་ཞིང་སྐྱིད་པར་འགྱུར་བ་དག་ཅིས་མ་མཐོང་། འཁོར་བ་ན་འཁོར་བའི་ཚེ་བཟོད་པ་བསྒོམས་པས་གཟུགས་མཛེས་པ་སོགས་དང༌། ནད་མེད་པ་དང་གྲགས་པ་དང་ལྡན་པ་ལས། ཤིན་ཏུ་ཡུན་རིང་དུ་འཚོ་བ་དང༌། འཁོར་ལོས་སྒྱུར་བའི་བདེ་བ་དང་རྒྱས་པ་དང་ལོ་ལེགས་པ་ལ་སོགས་པ་
འཐོབ་བོ།། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བཟོད་པ་བསྟན་པ་ཞེས་བྱ་བ་སྟེ་ལེའུ་དྲུག་པའོ།།
དེ་ལྟར་བཟོད་པ་དང་ལྡན་པས་བརྩོན་འགྲུས་བརྩམ་པར་བྱ་སྟེ། འདི་ལྟར་བརྩོན་འགྲུས་དང་ལྡན་པ་ལ་བྱང་ཆུབ་ཀྱི་གོ་འཕང་ལག་པའི་རྩེ་ན་གནས་ཀྱི། རླུང་མེད་ན་གཡོ་བ་མེད་པ་བཞིན་དུབྱང་ཆུབ་ཀྱི་རྒྱུ་བསོད་ནམས་དང་ཡེ་ཤེས་ཀྱི་ཚོགས་གཉིས་བརྩོན་འགྲུས་མེད་ན་མི་འབྱུང་ངོ༌།།བརྩོན་འགྲུས་གང་ཞེ་ན་དགེ་བའི་ལས་སྦྱིན་པ་སོགས་དང་ཐོས་པ་སོགས་ལ་སྤྲོ་བའོ།། བརྩོན་འགྲུས་དེ་ཡི་མི་མཐུན་པའི་ཕྱོགས་བཤད་པར་བྱ་སྟེ། སྙོམ་ལས་འཛིན་པའི་ལེ་ལོ་དང་བྱ་བ་ངན་པ་ལ་ཞེན་པའི་ལེ་ལོ་དང༌། དཀའ་བའི་ལས་ལ་སྒྱིད་ལུག་སྟེ་བདག་ཉིད་བརྙས་པའི་ལེ་ལོའོ།། ལེ་ལོ་དགག་པའི་དོན་དུ་དེའི་རྒྱུ་རེ་ཞིག་བསྟན་པར་འདོད་ནས་བཤད་པ་ནི་སྙོམ་ལས་ཀྱི་བདེ་བའི་རོ་མྱོང་བ་ལ་བརྟེན་ནས་སྙོམ་ལས་འཛིན་པའི་ལེ་ལོ་སྐྱེ་བ་དང་། གཉིད་ལ་བརྟེན་པའི་སྲེད་པ་ཡིས། སྐྱིད་ལུག་བདག་ཉིད་བརྙས་པའི་ལེ་ལོ་སྐྱེ་བ་དང་།འཁོར་བའི་སྡུག་བསྔལ་ལ་མི་སྐྱོ་བ་ལས། བྱ་བ་ངན་ཞེན་གྱི་ལེ་ལོ་ཉེ་བར་སྐྱེ་བར་འགྱུར་རོ།།ཉོན་མོངས་པའི་རྒྱ་བས་བཤོར་ཏེ་དབང་དུ་བྱས་ནས་ནི། མིའི་སྐྱེ་བའི་རྒྱར་ནི་ཆུད་པར་གྱུར་ནས། འཆི་བདག་གི་ཁར་ནི་སོང་བར་གྱུར་པ་དེ། ཅི་སྟེ་ད་དུང་ཡང་ཁྱོད་ཀྱིས་མི་ཤེས་སམ། སྐྱེས་པ་ཐམས་ཅད་ནི་ངེས་པར་འཆི་བར་འགྱུར་རོ་ཞེས་པའི་དོན་ནོ།། སྐྱོ་བའི་རྒྱུ་གཞན་ཡང་འདིར་གསུངས་པ་གང་དང་ལྷན་ཅིག་ཏུ་བྱིས་པ་ལ་སོགས་པའི་གནས་སྐབས་སུ་རོལ་ཅིང་དགོད་པ་ལ་སོགས་པའི་རང་གི་སྡེ་ཚན་རྣམས་འཆི་བདག་གིས་རིམ་གྱིས་གསོད་པ་ཡང༌། བློ་རྨོངས་པ་ཁྱོད་ཀྱིས་མཐོང་བར་མ་གྱུར་ཏམ། འོན་ཀྱང་ད་དུང་དུ་གཉིད་ལ་བརྟེན་པར་བྱེད་ཅིང་དགེ་བའི་ལས་ལ་མི་སྦྱོར་བ་གང་ཡིན་པ་དེ་ནི། གདོལ་པ་དང་ནི་བསད་པར་བྱ་བའི་མ་ཧེ་བཞིན་ནོ།། སྐྱེ་བའི་ལམ་པོ་ཆེ་དེ་ནི་འཆི་བའི་དམག་གིས་ཀུན་ནས་བཀག་ནས་སུ། འཆི་བདག་གིས་ནི་བསད་པར་བྱ་བའི་ཕྱིར་བལྟས་བཞིན་
དུ། ཇི་ལྟར་ཁྱོད་ནི་ཉིན་མོ་ཟས་ཟ་བ་ལ་དགའ་ཞིང་། མཚན་མོ་འདི་ལྟར་གཉིད་ལོག་པ་ལ་ཇི་ལྟར་དགའ། མྱུར་བ་ཉིད་དུ་འཆི་བར་འགྱུར་བས། ཇི་སྲིད་འཆི་བ་ལ་ཐུག་པ་དེ་སྲིད་དུ་ནི་ཚོགས་བསག་པར་བྱ། འཆི་བདག་གིས་ཟིན་པ་དེ་ཡི་ཚེ་ལེ་ལོ་སྤངས་ཀྱང་ནི། བརྩོན་པར་བྱེད་པའི་དུས་མ་ཡིན་པར་ལེ་ལོ་སྤངས་ཀྱང་ཅི་ཞིག་བྱ། བྱ་བ་འདི་ནི་མ་བྱས་པ་དང་འདིའི་མགོ་བརྩམས་པ་དང་། འདི་ཕྱེད་ཙམ་བྱས་པར་གནས་པ་ལ། གློ་བུར་དུ་འཆི་བདག་འོངས་པར་གྱུར་ནས་ནི། ཀྱི་ཧུད་བདག་འཆི་བས་བཅོམ་པ་ཡིན་ནོ་ཞེས་སེམས་པར་འགྱུར་རོ།།སྡུག་པ་དང་བྲལ་བའི་མྱ་ངན་གྱི་ཤུགས་ཀྱིས་སྐྲངས་པ་ཡི། མིག་དམར་པོར་གྱུར་ཅིང་གདོང་ལ་མཆི་མ་འཛག་པ་དང་། ཉེ་དུ་རྣམས་ཀྱིས་གསོན་པའི་རེ་ཐག་ཆོད་པ་དང་། གཤིན་རྗེའི་ཕོ་ཉའི་བཞིན་ལ་ལྟ་བ་སྟེ། སྐྱེས་བུ་ཁྲོ་གཉེར་ཅན་འཇིགས་སུ་རུང་བ་དག་མཐོང་བར་འགྱུར་ཞིང་། རང་གི་སྡིག་པ་དྲན་པས་འདི་ཅིའི་ཕྱིར་བདག་གིས་བྱས་སྙམ་དུ་སེམས་པགདུང་བ་དང་། དམྱལ་བའི་འོ་དོད་འབོད་པ་ལ་སོགས་པའི་སྒྲ་ནི་ཐོས་པ་ཡིས། སྐྲག་པའི་དབང་གིས་མི་གཙང་བས་ལུས་ལ་གོས་ཤིང་། རང་དབང་མེད་པ་མྱོས་པར་འགྱུར་བའི་ཚེ་བདག་གིས་ཅི་ཞིག་བྱ། འབྲས་བུ་སྡུག་བསྔལ་ཆེན་པོ་འབྱུང་བ་དེའི་ཚེ་བཟོད་པར་བྱའོ་སྙམ་ན། ཁྱོད་ནི་ཉ་གསོན་པོ་བྱེ་ཚན་དུ་འགྲེ་བ་ལྟ་བུའི་ཚེ་འདིར་ཚ་གྲང་ལ་སོགས་པ་གང་ཡང་མི་བཟོད་པར་འཇིགས་པ་དང་ལྡན་པར་གྱུར་ན། སྡིག་པ་བྱས་པའི་འབྲས་བུ་དམྱལ་བ་མི་བཟད་པའི་སྡུག་བསྔལ་རྣམས་ནི་བཟོད་པར་མི་ནུས་པ་སྨོས་ཅི་དགོས། ཁྲོ་ཆུ་དང་ཟངས་ཞུན་ལ་སོགས་པའི་ཆུ་ཚན་གྱིས་ནི་ལུས་ལ་རེག་པ་ན། ཤིན་ཏུ་འཇམ་པའི་གཞོན་ཤ་ཅན་དག་ལ་རབ་ཏུ་ཚ་བའི་དམྱལ་བའི་རྒྱུར་གྱུར་པ་ཡི་ནི་སྡུག་པའི་ལས་བྱས་ནས། ཅི་ཕྱིར་འདི་ལྟར་སེམས་བདེ་བར་གནས་པར་བྱེད། དགེ་བ་ལ་བརྩོན་པ་མེད་པར་འབྲས་བུ་བདེ་བ་འདོད་པ་དང་། བཟེ་རེ་ཅན་བཟོད་བསྲན་ཆུང་བ་རྣམས་ལ་གནོད་པ་མང་ཞིང་། འཆི་བས་བཟུང་བཞིན་དུ་འདོད་པའི་ལྷ་རྣམས་དང་འདྲ་བ་བག་མེད་པར་གནས་པ་ནི། ཀྱི་ཧུད་གློ་བུར་དུ་སྡུག་བསྔལ་དག་གིས་བཅོམ་པར་འགྱུར་རོ།། མི་ཡི་ལུས་ཀྱི་གྲུ་བོ་ཆེ་འདི་ལ་བརྟན་ནས་སུ། འཁོར་བའི་སྡུག་བསྔལ་གྱི་ཆུ་བོ་ཆེ་ལས་སྒྲོལ་བར་བྱ་དགོས་ལ། གྲུ་འདི་ཕྱི་ནས་ཡང་དང་ཡང་རྙེད་པར་དཀའ་བས། ཀྱེ་རྨོངས་པ་ཁྱོད་བརྩོན་འགྲུས་བརྩམ་དགོས་པའི་དུས་སུ་གཉིད་མ་ལོག་ཅིག། དགའ་བའི་རྒྱུ་ནི་མཐའ་ཡས་པར་གྱུར་པའི་དམ་པའི་ཆོས་དགའ་བའི་མཆོག་འདི་ཉིད་སྤངས་ནས། སྡུག་བསྔལ་མཐའ་དག་གི་རྒྱུ་འདོད་ཡོན་ལྔ་ཡིས་གཡེང་བ་དང་། དགོད་པ་དང་རྩེ་བ་སོགས་ལ་ཁྱོད་ཅི་ཕྱིར་དགའ་བར་བྱེད་ཅེས་འདྲི་བའོ།། སྒྱིད་ལུག་པ་མེད་པ་དང་འཆད་པར་འགྱུར་བའི་དཔུང་གི་ཚོགས་དང་། གཉེན་པོ་ལྷུར་བླང་བ་དང་བདག་ཉིད་དབང་དུ་བྱ་བ་དང་། བསམ་གཏན་གྱི་སྐབས་སུ་འཆད་པར་འགྱུར་བའི་བདག་དང་གཞན་དུ་མཉམ་པ་དང་། བདག་དང་
གཞན་དུ་བརྗེ་བར་གྱིས་ཤིག །བདག་གིས་བྱང་ཆུབ་ག་ལ་ཐེབ་པར་འགྱུར་ཞེས། སྐྱིད་ལུག་པར་ནི་མི་བྱ་སྟེ།། འདི་ལྟར་དེ་བཞིན་གཤེགས་པ་ནི།ཤིན་ཏུ་བདེན་པ་གསུངས་པས་བདེན་པའི་ཚིག་འདི་གསུངས་ཏེ། སྦྲང་བུ་དང་ཤ་སྦྲང་དང་བུང་བ་དང་། དེ་བཞིན་དུ་སྲིན་བུར་གང་གྱུར་པ། དེས་ཀྱང་བརྩོན་པའི་སྟོབས་བསྐྱེད་པར་བྱས་ན། བྱང་ཆུབ་ཐོབ་པར་དཀའ་བ་བླ་ན་མེད་པ་འཐོབ་ན། བདག་ལྟ་བུ་རིགས་ཀྱིས་མིར་སྐྱེས་ལ།
ཕན་པ་དང་གནོད་པ་ངོ་ཤེས་པས། བྱང་ཆུབ་སེམས་དཔའི་སྤྱོད་པ་མ་བཏང་ན། བདག་གིས་བྱང་ཆུབ་ཀྱི་གོ་འཕང་དེ་ཅིས་མི་འཐོབ། དེ་ཡང་ལག་བཟངས་ཀྱིས་ཞུས་པ་ལས། གཞན་ཡང་བྱང་ཆུབ་སེམས་དཔའ་འདི་ལྟར་ཡང་དག་པར་རྗེས་སུ་སློབ་སྟེ།གང་དག་སེང་གེ་དང་། སྟག་དང་། ཁྱི་དང་། ཅེ་སྤྱང་དང་། བྱ་རྒོད་དང་། ཁྲུང་ཁྲུང་དང་། བྱ་རོག་དང་། འུག་པ་དང་། སྲིན་བུ་དང་།སྦྲང་མ་དང་། སྦྲང་བུ་དང་། ཤ་སྦྲང་དུ་གྱུར་པ་དེ་དག་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འགྱུར་ན། བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་བྱང་ཆུབ་ཐོབ་པའི་བརྩོན་འགྲུས་ཉམས་པར་བྱེད་ཅེས་སོགས་གསུངས་སོ།།འོན་ཏེ་དེའི་དོན་དུ་མགོ་དང་རྐང་ལག་ལ་སོགས་པ། བཏང་དགོས་ན་བདག་ནི་
དེ་ལ་འཇིགས་ཤེ་ན། ལྕི་བ་དང་ཡང་བའི་ཁྱད་པར་ལ་མ་དཔྱད་པར། རྨོངས་པའི་དབང་གིས་བདག་ནི་འཇིགས་པར་ཟད་དོ།། དེ་ཅིའི་ཕྱིར་ཞེ་ན། འཁོར་བ་འདིར་བསྐལ་པ་བྱེ་བ་གྲངས་མེད་དུ། ལན་གྲངས་དུ་མར་མགོ་དང་ཡན་ལག་བཅད་པ་དང༌། མདའ་དང་མདུང་ལ་སོགས་པས་དབུག་པ་དང་མེར་བསྲེག་པ་དང་སོག་ལེ་འབར་བ་ལ་སོགས་པས་བཤགས་པར་འགྱུར་གྱི། སྡུག་བསྔལ་དེས་ནི་བྱང་ཆུབ་ཐོབ་པར་མི་འགྱུར་རོ།། བདག་གིས་རྫོགས་པའི་བྱང་ཆུབ་སྒྲུབ་པ་ཡི། སྡུག་བསྔལ་འདི་ནི་སྡུག་བསྔལ་གྱི་ངོ་བོ་དང་མྱོང་བའི་དུས་ཀྱང་ཚོད་ཡོད་པ་ཉིད་དེ། དཔེར་ན་ཟུག་རྔུ་ཁོང་བརླག་གི་གནོད་པ་བསལ་བའི་ཕྱིར། ལུས་ལ་རྨ་བཏོད་ནས་དེ་འབྱིན་པའི་སྡུག་བསྔལ་བཟོད་པ་བཞིན་ནོ།། སྨན་པ་ མཁས་པ་ཀུན་ཀྱིས་ཀྱང་མེ་ལ་སོགས་པའི་གསོ་དཔྱད་ཀྱིས། མི་བདེ་བ་ཡིས་ནད་མེད་པར་བྱེད་པ། དེ་བས་ན་ངན་སོང་ལ་སོགས་པའི་སྡུག་བསྔལ་མང་པོ་དག། གཞོམ་པའི་ཕྱིར་ཆོས་སྒྲུབ་པའི་གནས་སྐབས་ཀྱི་མི་བདེ་བ་ཆུང་ངུ་རྣམས་བཟོད་པར་བྱའོ།། གསོ་དཔྱད་ཕལ་པ་ལུས་ལ་ཟུག་རྔུ་བསྐྱེད་པ་འདི་འདྲ་བ་ནི། སྨན་པ་མཆོག་རྫོགས་པའི་སངས་རྒྱས་དག་གིས་མ་མཛད་དེ། སྒྲུབ་པར་སླ་བའི་ཆོ་ག་ཤིན་ཏུ་འཇམ་པོ་ཡིས། ཉོན་མོངས་པའི་ནད་ཆེན་པོ་དཔག་ཏུ་མེད་པ་གསོ་བར་མཛད་དོ།། རང་གི་ཤ་ལ་སོགས་པ་ཡང་གཏོང་དགོས་པ་མ་ཡིན་ནམ་ཇི་ལྟར་ཆོ་ག་འཇམ་པ་ཡིན་ཞེ་ན། ཚོད་མ་ལ་སོགས་པའི་དངོས་པོ་དམན་པ་སྦྱིན་པ་ལའང་། འདྲེན་པ་རྫོགས་པའི་སངས་རྒྱས་ཀྱིས་ཐོག་མར་སྦྱོར་བར་མཛད་དེ། དེ་ལ་གོམས་པར་གྱུར་ནས་ཕྱི་ནས་ནི། རིམ་གྱིས་རང་གི་ཤ་ཡི་བར་དུ་ཡང་གཏོང་བར་གསུངས་སོ།། འཕགས་པའི་ཡེ་ཤེས་བརྙེས་པ་གང་གི་ཚེ་རང་གི་ལུས་འདི་ལ་ནི། ཞེན་པ་སྤངས་ཏེ་ཚོད་མ་ལ་སོགས་པ་ལྟ་བུའི་བློ་སྐྱེས་པ། དེ་ཡི་ཚེ་ན་ལུས་ཀྱི་ཤ་ལ་སོགས་པ་གཏོང་བ། དེ་ལ་ཡང་བྱ་དཀའ་བ་ཅི་ཞིག་ཡོད། དེ་ལྟར་འོང་བ་དེ་ཅིའི་ཕྱིར་ཡིན་ཞེ་ན། སྡིག་པ་སྤངས་པའི་ཕྱིར་ལུས་ལ་སྡུག་བསྔལ་མེད་ཅིང་། ཆོས་ཀྱི་གནས་ལུགས་ལ་མཁས་པའི་ཕྱིར་ན་སེམས་ལ་མི་དགའ་བ་མེད་དོ།།འདི་ལྟར་ཡུལ་གྱི་གནས་ལུགས་ལ་ནམ་ཞུགས་པའི་ལོག་པར་རྟོག་པ་དང་། སྲོག་གཅོད་པ་ལ་སོགས་པའི་སྡིག་པས་རིམ་པ་ལྟར་སེམས་དང་ལུས་ལ་གནོད་དོ།། དེ་ལྟར་རེ་ཞིག་སྡུག་བསྔལ་གྱི་རྒྱུ་སྤང་བའི་ཕྱིར་འདི་ལ་སྡུག་བསྔལ་སྐྱེ་བ་མ་ཡིན་པས་བསྟན་ནས། ད་ནི་འདི་ལ་བདེ་བ་ཁོ་ན་འབྱུང་ངོ་ཞེས་བསྟན་པ་ནི་བསོད་ནམས་ཀྱི་ཕུང་པོ་དཔག་ཏུ་མེད་པ་ཉིད་ཀྱིས་ནི་ལུས་བདེ་ལ། གནས་ལུགས་ལ་མཁས་པ་ཡིས་ནི་སེམས་བདེ་བའི་བདག་ཉིད་དུ་གྱུར་ན། གཞན་གྱི་དོན་དུ་འཁོར་བར་གནས་ཀྱང་ནི། རྒྱལ་སྲས་སྙིང་རྗེ་ཅན་དག་དེ་ལ་ཅི་སྟེ་སྐྱོ། བྱང་ཆུབ་སེམས་དཔའ་འདི་ནི་བྱང་ཆུབ་ཀྱི་སེམས་ཀྱི་སྟོབས་ཉིད་ཀྱིས། སྔོན་གྱི་སྡིག་པ་རྣམས་ཟད་པར་བྱེད་ཅིང་།བསོད་ནམས་ཀྱི་ཕུང་པོ་རྒྱ་མཚོ་ལྟ་བུ་སྡུད་པར་བྱེད་པའི་ཕྱིར།ཉན་ཐོས་ཀྱི་ལམ་དུ་ཞུགས་པ་རྣམས་པས་མམཆོག་ཏུབཤད་དོ།། དེ་བས་ན་སེམས་ཀྱི་སྐྱོ་བ་དང་ལུས་ཀྱི་ངལ་བ་ཀུན་སེལ་བའི་རང་བཞིན་མཐའ་གཉིས་ལ་མི་གནས་པའི་བྱང་ཆུབ་སེམས་ཀྱི་རྟ་བཟང་པོ་ལ་ཞོན་ནས། ལམ་བདེ་བ་བྱང་ཆུབ་སེམས་དཔའི་ཐེག་པ་ལ་བརྟེན་ནས་འབྲས་བུ་བདེ་བ་རྫོགས་པའི་སངས་རྒྱས་ཀྱི་སར་འགྲོ་བ་ལ། སེམས་ཤེས་ཀྱི་སྐྱེས་བུ་སུ་ཞིག་སྐྱིད་ལུག་པར་འགྱུར། སེམས་ཅན་གྱི་དོན་འགྲུབ་པར་བྱ་བའི་ཕྱིར་དཔུང་བཞི་སྟེ། དགེ་བ་བྱེད་པར་འདོད་པའི་མོས་པ་དང་ཕྱིར་མི་ལྡོག་པ་བརྟན་པ་དང་དམ་པའི་ལས་ལ་དགའ་བ་དང་མི་ནུས་པ་དག་རེ་ཞིག་དོར་བ་རྣམས་ཡིན་ནོ། དེ་ལས་མོས་པ་ནི་མི་དགེ་བའི་འབྲས་བུ་སྡུག་བསྔལ་འབྱུང་བ་ལ་འཇིགས་པ་དང་། དགེ་བ་ལ་གོམས་པ་དེ་ཡི་ཕན་ཡོན་བསམ་པས་བསྐྱེད་དོ།། ད་ནི་དཔུང་གི་ཚོགས་ཀྱི་བྱ་བ་བསྟན་པའི་ཕྱིར་བཤད་པ་དེ་ལྟར་མི་མཐུན་པའི་ཕྱོགས་ལེ་ལོ་སྤངས་པར་བྱས་ཏེ། མོས་པའི་དཔུང་དང་ང་རྒྱལ་གྱི་དཔུང་དང་དགའ་བའི་དཔུང་དང་དོར་བའི་དཔུང་བཞི་བསགས་པ་དང་། གཉེན་པོ་ལྷུར་ལེན་པའི་སྟོབས་དང་བདག་ཉིད་དབང་སྒྱུར་བའི་སྟོབས་ཀྱིས་ནི། བརྩོན་འགྲུས་སྤེལ་བའི་ཕྱིར་དུ་འབད་པར་བྱའོ།། བདག་གིས་བྱང་ཆུབ་མཆོག་ཏུ་སེམས་བསྐྱེད་ཟིན་པས་བདག་དང་གཞན་གྱི་རྒྱུད་ལ་བརྟེན་པའི་སྒོ་གསུམ་གྱི་ཉེས་པ་ནི། དཔག་གིས་མི་ལོངས་ཤིང་ཚད་བཟུང་དུ་མེད་པ་དེ་དག་བདག་གིས་གཞོམ་བྱ་སྟེ། གང་དུ་ཉེས་པ་དེ་དག་རེ་རེ་
སྤོང་བ་ལའང་། བསྐལ་པ་རྒྱ་མཚོ་ལྟ་བུ་ཟད་པའམ་རྫོགས་པར་འགྱུར་དགོས་པ་དེའི་ཕྱིར། ཉེས་པ་ཟད་པའི་བརྩོན་འགྲུས་རྩོམ་པ་དེ་ཡི་ནི། ཆ་ཙམ་ཡང་བདག་ལ་མ་མཐོང་ན། སྡུག་བསྔལ་དཔག་ཏུ་མེད་པའི་གནས་ཏེ། རྟེན་དུ་གྱུར་པས་བདག་གོ་རྒྱུ་མཚན་ཅིའི་ཕྱིར་སྙིང་འདི་དུམ་བུར་མ་གས་པ་ཡིན། བདག་དང་གཞན་གྱི་རྒྱུད་ལ་སངས་རྒྱས་ཀྱི་ཡོན་ཏན་ནི། མང་པོ་ཐམས་ཅད་བདག་གིས་བསྒྲུབ་བྱ་སྟེ། དེ་ལ་སྐུ་གསུང་ཐུགས་ཀྱི་ཡོན་ཏན་གྱི་ཆ་ཤས་རེ་རེ་ཡང་། བསྐལ་པ་རྒྱ་མཚོ་ལྟ་བུར་གོམས་པར་འགྱུར་དགོས་ན། བདག་ནི་ཡོན་ཏན་དེ་དག་གི་ཆ་ཙམ་ལ་ཡང་།། གོམས་པ་དུས་ནམ་དུ་ཡང་མ་སྐྱེས་ཏེ། ཇི་ཞིག་ལྟར་སྟེས་དབང་གིས་རྙེད་པའི་སྐྱེ་བ་འདི་ནི། བདག་རང་གིས་དོན་མེད་པར་བྱས་པ་ནི་མཚར་ཆེའོ།། ཇི་ལྟར་དོན་མེད་པར་བྱས་ཞེ་ན། བདག་གིས་བཅོམ་ལྡན་འདས་ལ་ལྷ་ཁང་དང་ཀུན་དགའ་ར་བ་ལ་སོགས་པས་མ་མཆོད་ཅིང་། དགེ་འདུན་ཀྱི་ཚོགས་ཀྱི་དགའ་སྟོན་ཆེན་པོའི་བདེ་བ་ཡང་མ་བྱིན་ལ། བསྟན་པ་ལ་བྱ་བ་སྡེ་སྣོད་གསུམ་གྱི་འཆད་ཉན་དང་བསླབ་པ་གསུམ་གྱི་ ཉམས་ལེན་གང་ཡང་མ་བྱས་པ་དང་། ནོར་གྱི་ཕུང་པོ་ཆེན་པོའི་བགོ་བཤར་གྱིས་དབུལ་པོའི་བསམ་པ་ཡང་རྫོགས་པར་མ་བྱས་ཤིང་། དགྲ་ལ་
སོགས་པས་འཇིགས་པ་རྣམས་ལ་མི་འཇིགས་པ་གང་ཡང་མ་བྱིན་པ་དང༌། ལུས་དང་སེམས་སྡུག་བསྔལ་གྱིས་གདུངས་པའི་ཉམ་ཐག་པ་རྣམས་ལ་དེ་དང་བྲལ་བའི་བདེ་བ་མ་བྱིན་ན་སྐྱེས་བུ་དམ་པའི་བསྒྲུབ་བྱ་ཐམས་ཅད་དང་བྲལ་བས་བདག། མ་ཡི་མངལ་དུ་སྡུག་བསྔལ་གྱི་ཟུག་རྔུ་དང་། མ་དེ་ལ་ཡང་སྡུག་བསྔལ་འབའ་ཞིག་སྐྱེད་པར་ཟད་གྱི། དལ་འབྱོར་ཐོབ་པའི་དགོས་པ་མ་གྲུབ་པོ་ཞེས་པའི་དོན་ནོ།། བདག་ནི་ཚེ་རབས་སྔོན་དང་ད་ལྟར་ཡང་། ཡང་དག་པའི་ཆོས་ལ་མོས་པ་དང་བྲལ་བ་ཡིས། འདི་བས་ཕོངས་པ་འདི་འདྲ་བ་བྱུང་བར་གྱུར་པས། དཔྱོད་པ་དང་ལྡན་པ་སུ་ཞིག་ཆོས་ལ་མོས་པ་གཏོང་བར་བྱེད། དགེ་བའི་ཕྱོགས་ནི་མ་ལུས་པ་ཐམས་ཅད་ཀྱི་རྩ་བ་ཡང་དོན་དུ་གཉེར་བའི་མོས་པའམ་འདུན་པ་ཡིན་པར་ཐུབ་པས་གསུངས་ཏེ་དགེ་བའི་ཆོས་ཐམས་ཅད་ཀྱི་རྩ་བ་ནི་མོས་པའོ་ཞེས་དང་། ཆོས་རྣམས་ཐམས་ཅད་རྐྱེན་ཡིན་ཏེ།།འདུན་པའི་རྩེ་ལ་རབ་ཏུ་གནས།། ཞེས་སོ།། འདུན་པ་དེ་ཡི་རྩ་བ་དུས་རྟག་ཏུ་ནི། ལས་དང་ལས་ཀྱི་རྣམ་པར་སྨིན་པའི་འབྲས་བུ་བསྒོམས་པ་ཁོ་ནས་སྐྱེ་བར་གསུངས་སོ།། དེ་ཡང་འདི་ལྟ་སྟེ། ལུས་ལ་སྡུག་བསྔལ་བ་དང་སེམས་ལ་ཡིད་མི་བདེ་བ་དང་།། སྲོག་དང་ལོངས་སྤྱོད་ལ་འཚེ་བའི་འཇིགས་པ་རྣམ་པ་སྣ་ཚོགས་པ་དང་། འདོད་པ་རྣམས་དང་བྲལ་ཏེ་མི་འདོད་པ་ཐོབ་པར་གྱུར་པ་ནི། སྡིག་པ་སྤྱོད་པ་ལས་འབྱུང་བར་
འགྱུར་རོ།། ཡིད་ལ་བསམས་པའམ་སྨོན་པའི་དགེ་བ་བྱས་པས། གནས་རིས་གང་དང་གང་དུ་འགྲོ་བར་འགྱུར་བ། དེ་དང་དེར་ནི་བསོད་ནམས་ཀྱི་དངོས་པོ་དེས། འབྲས་བུའི་ཡོན་ནམ་རིན་གྱིས་མངོན་པར་མཆོད་པར་འགྱུར་རོ།།་སྡིག་པ་བྱེད་པའི་སྐྱེ་བོ་དག་ཡིད་ལ་བདེ་བ་འདོད་ཀྱང་། གནས་རིས་གང་དང་གང་དུ་འགྲོ་བར་འགྱུར་བ། དེ་དང་དེར་ནི་སྡིག་པ་དེས་འབྲས་བུ་སྡུག་བསྔལ་གྱི་མཚོན་གྱིས་ལུས་སེམས་རྣམ་པར་འཇོམས་པར་བྱེད་དོ།། ཡང་དགེ་བ་ཁྱད་པར་དུ་འཕགས་པའི་འབྲས་བུ་བསྟན་པ་ནི་ཤིན་ཏུ་རྒྱ་ཆེ་བ་དྲི་བཟང་ཞིང་ཡིད་དུ་འོང་བབ་རེག་བྱ་བསིལ་བའི་རང་བཞིན་གྱི་པདྨའི་སྙིང་པོར་གནས་ནས། རྒྱལ་བའི་གསུང་སྙན་པ་ཚངས་པའི་དབྱངས་ཀྱི་ཡན་ལག་དང་ལྡན་པའི་
ཟས་ཀྱིས་གཟི་བརྗིད་བསྐྱེད་པར་བྱས་པ། ཐུབ་པའི་དབང་པོའི་སྐུ་ཡི་འོད་ཀྱིས་རྒྱས་ཤིང་ཁ་བྱེ་བའི་པདྨ་ལས་བྱུང་བ་མཚན་དཔེ་དང་ལྡན་པའི་ལུས་མཆོག་ཅན། དག་པའི་ཞིང་དུ་རྒྱལ་བའི་མདུན་ན་གནས་ཤིང་བདེ་བར་གཤེགས་པའི་སྲས་སུ་དགེ་བའི་ལས་རྣམས་ཀྱིས་འབྱུང་ཞིང་སྐྱེ་བ་འགྱུར་རོ།། གཅིག་ཏུ་གནས་པའི་ལས་ཀྱི་རྣམ་པར་སྨིན་པ་ནི་གཤིན་རྗེའི་སྐྱེས་བུ་རྣམས་ཀྱིས་ལུས་ཀྱི་པགས་པ་མ་ལུས་པ་བཤུས་པས་ཉམ་ཐག་ཅིང་། དུས་ཀྱི་མཐའི་མེ་ལས་ཀྱང་བདུན་འགྱུར་དུ་རེག་བྱ་རབ་ཏུ་ཚ་བའི་མེ་ཡིས་བཞུས་པའི་ཁྲོ་ཆུ་དང་ཟངས་ཞུན་ལུས་ལ་
བླུགས་པར་གྱུར་ལ། དེ་ལ་སླར་ཡང་རབ་ཏུ་འབར་བའི་རལ་གྲི་དང་མདུང་ཐུང་དག་གིས་བསྣུན་པས་ཤ་ཡི་དུམ་བུ་བརྒྱར་ས་ལ་ལྷགས་ཤིང་། མེ་ལྕེ་ཤིན་ཏུ་འབར་བའི་ལྕགས་ཀྱི་ས་གཞིར་ལྷུང་བ་དེ་ནི་མི་དགེ་བ་མང་པོའི་དབང་གིས་འགྱུར་རོ།། དེ་ལྟར་བས་ན་དགེ་བ་ལ་མོས་པས་འདུན་པར་བྱ་ཞིང་། གུས་པ་ཉིད་དུ་བྱས་ཏེ་བསྒོམ་པར་བྱའོ།། ཕལ་པོ་ཆེའི་རྡོ་རྗེ་རྒྱལ་མཚན་ཆོ་ག་ཡིས། བརྩམས་ནས་གང་ཡང་འགྲུབ་པར་ནུས་སོ་སྙམ་པའི་ང་རྒྱལ་བསྒོམ་པར་བྱ། དེ་ལ་འཇུག་པའི་དང་པོར་མངོན་པར་འདོད་པའི་བསྒྲུབ་པའི་ཆེད་དུ་འབྱོར་བ་བརྟགས་ནས་ནི། སྟོབས་དང་ལྡན་པར་གྱུར་ན་བརྩམ་མ་ཡང་ན་སྟོབས་མེད་པ་ན་མི་བརྩམ་བྱ་མི་ནུས་པ་དེ་ནི་དང་པོ་ཉིད་དུ་མ་བརྩམས་པ་ཉིད་མཆོག་ཡིན་གྱི། བརྩམས་པར་བྱས་ནས་སླར་ལྡོག་པར་མི་བྱའོ།། གལ་ཏེ་ལྡོག་པར་བྱས་ན་སྐྱེ་བ་གཞན་དུ་བརྩམས་ལྡོག་བྱེད་པ་དེ་གོམས་ཤིང་། དམ་བཅའ་ལས་ཉམས་པའི་སྡིག་པ་དང་དེ་ལས་བྱུང་བའི་སྡུག་བསྔལ་འཕེལ་བར་འགྱུར་ལ། སྔ་མ་ཉམས་པར་བྱས་ཏེ་གཞན་ལ་ཞུགས་པ་དང་སྔ་མ་དེའི་འབྲས་བུའི་དུས་ཀྱང་ནི། འབྲས་བུ་དམན་པར་འགྱུར་ཞིང་གཞན་དེ་ཡང་འགྲུབ་པར་མི་འགྱུར་རོ།། དགེ་བའི་ལས་དང་ཉོན་མོངས་པ་གཞོམ་པ་དང་དེའི་ནུས་པ་སྟེ། གསུམ་པོ་དག་ལ་ང་རྒྱལ་བྱ།། གང་ཅུང་ཟད་སེམས་ཅན་རྣམས་ཀྱི་ཁ་ན་མ་ཐོ་བ་མེད་པའི་ལས་བྱ་བར་གྱུར་པ་དེ་ཐམས་ཅད་བདག་ཉིད་གཅིག་པུས་བྱའོ་ཞེས། འདི་ནི་ལས་ཀྱི་ང་རྒྱལ་ཉིད་དེ། ཉོན་མོངས་པས་རང་དབང་མེད་པར་བྱས་པའི་འཇིག་རྟེན་འདིས། རང་གི་དོན་ཡང་སྒྲུབ་པར་མི་ནུས་པས། འགྲོ་བ་རྣམས་ཀྱིས་བདག་གིས་འདོད་པ་ལྟར་བསྒྲུབ་མི་ནུས་ཏེ། དེ་བས་ནི་བདག་རང་གིས་གཞན་གྱི་དོན་འདི་དག་ཐམས་ཅད་བསྒྲུབ་པར་བྱའོ།། གཞན་དག་གིས་དམན་པའི་ལས་མི་དགེ་བ་སོག་པར་བྱེད་ན། བདག་ཉིད་ཀྱང་ནི་བག་བསྐྱངས་ཏེ་ཇི་ལྟར་འདུག །ཐམས་ཅད་ཀྱི་དོན་དུ་དགེ་བའི་ལས་ལ་བརྩོན་པ་ལྷུར་ལེན་པར་བྱའོ་ཞེས་པའི་དོན་ནོ།། དེ་ལྟར་ན་ཡང་ང་རྒྱལ་གྱིས་ནི་ཁེངས་བཞིན་དུ་འཇུག་པར་མི་བྱེད་དེ། བདག་ལ་ང་རྒྱལ་མེད་པ་ནི་ཡོན་ཏན་གྱི་མཆོག་ཡིན་ནོ།། ཤི་བའི་སྦྲུལ་གྱི་རོ་དང་ཕྲད་པར
གྱུར་ན། དམན་པར་གྱུར་པའི་ཁུ་ཡང་མཁའ་ལྡིང་ལྟ་བུར་སྤྱོད་པར་བྱེད་དོ།། དེ་བཞིན་དུ་གལ་ཏེ་བདག་ཉིད་སེམས་ཀྱི་སྟོབས་དམས་ཏེ་ཉམ་ཆུང་བར་གྱུར་ན། ལྟུང་བ་ཆུང་ངུའང་བདག་ལ་གནོད་པར་བྱེད་དོ།། བསམ་པ་ཞུམ་པ་དང་བཅས་པས་སྦྱོར་བ་རྩོལ་བ་ཐམས་ཅད་དོར་བ་དེ་ལ། ཕོངས་པའི་གནས་སྐབས་ལས་དུས་ནམ་ཡང་ཐར་བ་ཡོད་དམ་ཅི། གཉེན་པོ་ཕུལ་དུ་བྱུང་བའི་ང་རྒྱལ་དང་རྩོལ་བའི་སྟོབས་བསྐྱེད་པར་བྱས་ན། སྤང་བྱ་ཆེན་པོ་ཡིས་ཀྱང་རྒྱལ་སྲས་དེ་ཉིད་ཐུབ་པར་དཀའ་འོ།། དེ་ལྟར་ཡིན་པ་དེ་བས་ན་སེམས་ནི་བརྟན་པ་སྟེ་ངང་རྒྱལ་གྱི་གོ་ཆ་བགོས་པ་ཡིས། ལྟུང་བ་རྣམས་ནི་མཐུ་མེད་པར་གཞོམ་པར་བྱ་སྟེ། གལ་ཏེ་བདག་ནི་ལྟུང་བས་ཕམ་པར་བྱས་ན། ཁམས་གསུམ་ལས་རྒྱལ་བར་འདོད་པ་དེ་ཡང་གཞད་གད་ཀྱི་གནས་སུ་འགྱུར་རོ། བདག་གིས་རང་མི་མཐུན་པའི་ཕྱོགས་ཀུན་ལས་རྒྱལ་བར་བྱ་སྟེ། བདག་ལས་མི་མཐུན་པའི་ཕྱོགས་དེ་དག་སུ་ཡང་རྒྱལ་བར་མི་བྱ་ཞིང་། རྒྱལ་བ་མི་ཡི་སེང་གེའི་སྲས་སུ་གྱུར་པ་བདག་གིས་ནི། ང་རྒྱལ་འདི་ལ་རྟག་ཏུ་གནས་པར་བྱའོ།། གལ་ཏེ་དེ་ལྟར་ན་དགྲ་ལ་སོགས་པ་ལས་རྒྱལ་བའི་ང་རྒྱལ་ཅན་དེ་རྣམས་ཀྱང་བསྔགས་པར་བྱ་བ་ཅིའི་ཕྱིར་མི་འགྱུར་ཞེ་ན། འགྲོ་བ་གང་ཞིག་རང་གི་ཡོན་ཏན་གྱིས་ཁེངས་པའི་ང་རྒྱལ་གྱིས་བདག་ཉིད་བཅོམ་པ་དེ་དག་ནིཉོན་མོངས་ཤིང་སྡུག་བསྔལ་ཅན་ཡིན་གྱི་ང་རྒྱལ་ཅན་མ་ཡིན་ཏེ།ང་རྒྱལ་ཅན་ནི་མི་མཐུན་པའི་དགྲའི་དབང་དུ་མི་འགྲོ་ལ། སེམས་ཅན་དེ་དག་ང་རྒྱལ་གྱི་དགྲ་ཡི་དབང་དུ་གྱུར་པ་ཡིན་ནོ།།ཉོན་མོངས་པའི་ཕྱོགས་ཀྱི་ང་རྒྱལ་གྱིས་སེམས་ཁེངས་ནས་འཇུག་པ་དག་ངན་འགྲོར་ང་རྒྱལ་གྱིས་ཁྲིད་པར་བྱེད་ཅིང་། བརྒྱ་ལ་མིའི་དངོས་པོ་ཐོབ་པར་གྱུར་པ་དེའི་ཚེ་ཡང་མི་ཡི་དགའ་སྟོན་ཐམས་ཅད་བཅོམ་པ་དང་། ཟས་མེད་པ་གཞན་གྱི་ཟན་ལཟ་བའི་བྲན་དང་ནི། གླེན་པ་ལུག་ལྟར་ལྐུགས་པ་ལག་བརྡ་བྱེད་པ་དང་མདོག་མི་སྡུག་པ་དང་ལུས་ཉམ་ཆུང་བ་དང་། ཟམས་ཅད་དུ་ནི་གཞན་གྱིས་བརྙས་པར་འགྱུར་རོ།། འཇིག་རྟེན་ན་གྲགས་པའི་ངང་རྒྱལ་ཅན་དེ་ཅིའི་ཕྱིར་འདིར་གཏོགས་པའི་ང་རྒྱལ་ཅན་མ་ཡིན་ཞེ་ན། ང་རྒྱལ་གྱིས་རྒྱུད་ཁེངས་ཤིང་ཡོན་ཏན་གྱི་ལུས་
ཟུངས་རྒྱས་པའི་རྒྱུ་དམ་པའི་ཆོས་ཀྱི་ཟས་མི་ཟ་བའི་དཀའ་ཐུབ་ཅན། དེ་འདྲ་བ་ཡང་གཉེན་པོའི་ང་རྒྱལ་ཅན་དུ་གཏོགས་ན།དམན་པ་ང་རྒྱལ་མེད་པ་དེ་ཅི་འདྲ་ཡིན་པ་སྨྲོས་ཤིག །འོ་ན་ང་རྒྱལ་ཅན་གྱི་མཚན་ཉིད་དེ་ཇི་ལྟ་བུ་ཞིག་ཡིན་ཅེ་ན། གང་ཞིག་ཁམས་གསུམ་གྱི་ང་རྒྱལ་གྱི་དགྲ་ལས་རྒྱལ་བའི་ཕྱིར་གཉེན་པོའི་ང་རྒྱལ་འཆང་བ། དེ་ནི་ང་རྒྱལ་ཅན་དང་རྣམ་པར་རྒྱལ་བ་དང་དཔའ་བོ་ཡང་དེ་ཉིད་དེ། གང་ཞིག་ང་རྒྱལ་གྱི་དགྲ་ཤིན་ཏུ་བདོ་བ་དེ་ཡང་ངེས་པར་བཅོམ་སྟེ། འགྲོ་བ་རྣམས་ལ་ཇི་ལྟར་འདོད་པ་བཞིན་དུ་རྒྱལ་བའི་འབྲས་བུ་རྫོགས་པར་བྱེད་པ་
ཡིན་ནོ།། ཉོན་མོངས་པ་སྐྱེ་བའི་ཕྱོགས་སྐྱེ་བོ་མི་སྲུན་པ་རྣམས་ཀྱི་ཁྲོད་དུ་གནས་ན། རྣམ་པ་སྟོང་དུ་ཡང་རིག་པ་ལ་བསྲན་གཟུགས་ཏེ། དཔེར་ན་ཝ་ལ་སོགས་པས་སེང་གེ་ལ་མི་ཚུགས་པ་བཞིན་དུ། ཉོན་མོངས་པའི་ཚོགས་ཀྱིས་བདག་ལ་མི་ཚུགས་པར་བྱའོ།། ཉམ་ང་ཆེ་ཐང་སྟེ་འཇིགས་པ་ཆེན་པོ་བྱུང་བར་གྱུར་ཀྱང་། མི་ཡིས་མིག་ནི་བསྒྲིམས་ཏེ་བསྲུང་བ་ལྟར། དེ་བཞིན་དུ་ཉམ་ང་ཆེན་པོ་ཇི་ལྟར་བྱུང་བར་གྱུར་ཀྱང་། སེམས་ཉོན་མོངས་པའི་དབང་དུ་མི་འགྱུར་བ་དེ་ལྟར་བྱའོ།། བདག་ནི་མེ་ནང་དུ་བསྲེགས་ཏེ་བསད་པར་གྱུར་ཏམ། བདག་གི་མགོ་བོ་དྲུངས་ནས་བཅད་ཀྱང་སླའི། རྣམ་པ་ཀུན་ཏུ་ཉོན་མོངས་པའི།། དགྲ་བོ་འདི་ལ་གུས་པས་འདུད་པར་མི་བྱའོ།།དེ་བཞིན་དུ་དུས་དང་གནས་སྐབས་ཐམས་ཅད་དུ། རིགས་ཤིང་འཐད་པ་ལས་ནི་གཞན་དུ་གྱུར་པའི་ལས་གང་ཡང་མི་སྤྱད་དོ།། རྩེད་མོ་ལ་དགའ་བ་དག་རྩེད་མོའི་བདེ་བའི་འབྲས་བུ་དོན་དུ་གཉེར་བར་འདོད་པ་ལྟར། བྱང་ཆུབ་སེམས་དཔའ་འདི་ཡི་བྱ་བའི་ལས་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་ཀྱི་བསླབ་པ་གང་ཡིན་པའི་ལས་དེ་ཉིད་ལ་ནི་དགའ་བའི་ཡིད་ཀྱིས་ཞེན་པར་བྱ་སྟེ། ལས་དེས་དུས་ནམ་དུ་ཡང་མི་ངོམས་པར་དགའ་བར་བྱའོ།། འཇིག་རྟེན་གྱི་སྐྱེ་བོ་ཐམས་ཅད་ཀྱིས་རང་ཉིད་བདེ་བ་ཐོབ་པའི་དོན་དུ་ལས་དེས་འབྲས་བུ་བདེ་བར་འགྱུར་རམ་མི་འགྱུར་བྱས་ཀྱང་། གཏོལ་མེད་ཀྱི། རྒྱལ་སྲས་གང་གི་ལས་ཉིད་ཀྱང་དེ་ཡི་བདེ་བའི་རྒྱུར་འགྱུར་བ་ཡིན་པས། རྒྱལ་སྲས་དེ་སྦྱིན་པ་ལ་སོགས་པའི་ལས་མི་བྱེད་ན་ཐུགས་ཇི་ལྟརབདེ། ཐུགས་བདེ་བའི་རྒྱུ་གཞན་གྱི་དོན་ལ་བརྩོན་པ་ཁོ་ནའོ་ཞེས་པའི་དོན་ནོ།། སྤུ་གྲིའི་སོར་ཆགས་པའི་སྦྲང་རྩི་ལ་སྤྱོད་པ་ལྟ་བུའི་ཁེ་ཆུང་ལ་ཉེས་དམིགས་ཆེ་བའི་འདོད་པ་རྣམས་ཀྱིས་མི་ངོམས་ན། རྣམ་སྨིན་བདེ་ལ་ངོ་བོ་ཞི་བ་ཡི། བདུད་རྩི་དང་འདྲ་བའི་བསོད་ནམས་ཀྱིས་ལྟ་ཅི་སྟེ་ངོམས་པར་བྱེད། མཇུག་བསྡུ་བ་ནི་དེ་ལྟ་བུས་ལས་བརྩམས་པ་དེ་ཚར་ཕྱིན་པར་བྱ་བའི་ཕྱིར། སོ་ག་ཉི་མ་ཕྱེད་ཀྱི་དུས་སུ་ཚ་བས་གདུངས་
པ་ཡི། གླང་ཆེན་གང་མཚོ་ཕྲད་པ་ན་མཚོ་དེར་འཇུག་པ་ལྟར།བྱང་ཆུབ་སེམས་དཔའི་སྤྱོད་པའི་ལས་དེ་ལ་ཡང་འཇུག་པར་བྱའོ།། ནུས་པའི་སྟོབས་ཉམས་པ་དང་རྗེས་སུ་འབྲེལ་ན། སླར་བསྒྲུབ་པར་བྱ་བའི་དོན་དུ་རེ་ཞིག་འདོར་བར་བྱ། ཐོས་པ་ལ་ སོགས་པའི་ཚེ་དགེ་བའི་ལས་སྔ་མ་དག་ལེགས་པར་ཟིན་ན་སླར་ཡང་ཕྱི་མ་དང་། དེའི་ཕྱི་མ་གཞན་བསྒྲུབ་པར་འདོད་པས་སྔ་མ་དེ་སྤང་བར་བྱའོ།། གཡུལ་དུ་འཐབ་རྙིང་པ་ཡང་ཡང་གོམས་པ་དག་དགྲ་དང་ལྷན་ཅིག་ཏུ། གཡུལ་ངོར་སྤྱོད་དེ་རལ་ཁ་བཀྱེ་བའི་སར་སར་ལྷགས་པ་ན་རང་ལ་མཚོན་གྱིས་མི་ཕོག་པར་དགྲ་སྡེ་
ཐམས་ཅད་འཇོམས་ནུས་པ་བཞིན་དུ། ཉོན་མོངས་པའི་མཚོན་ལས་གཟུར་བར་བྱ་ཞིང་། ཉོན་མོངས་པའི་དགྲ་བོ་རྣམས་ནི་སླར་སྐབས་རྙེད་པར་མི་འགྱུར་བར་བྱས་ཏེ་འཛེམས་པར་བཏགས། དཔེར་ན་གཡུལ་དུ་རལ་གྲི་ས་ལ་ལྷུང་བར་གྱུར་ན།འཇིགས་སྐྲག་དང་བཅས་པས་མྱུར་དུ་ལེན་པ་ལྟར། དེ་བཞིན་དུ་ཉོན་མོངས་པའི་དགྲ་ལས་རྣམ་པར་རྒྱལ་བའི་དབང་དུ་བྱས་ཏེ་བླང་དོར་གྱི་གནས་མི་བརྗེད་པའི་དྲན་པའི་མཚོན་ཆ་དེ་ཤོར་བར་གྱུར་ན། དམྱལ་བའི་འཇིགས་པ་རྣམས་དྲན་པར་བྱས་ནས་མྱུར་དུ་བླང་ངོ༌།། ཇི་ལྟར་མདའ་དུག་ཅན་གྱིས་ཕོག་པ་ན་ཁྲག་ལ་རྟེན་བཅས་ནས། དུག་ནི་ལུས་ཐམས་ཅད་ལ་ཁྱབ་པར་གྱུར་པ། དེ་བཞིན་དུ་གལ་ཏེ་གླགས་ནི་རྙེད་པར་གྱུར་ན། དེ་ལ་བརྟེན་ནས་ཉེས་པས་སེམས་ལ་ཁྱབ་པར་འགྱུར། དེ་བས་ན་ཡུངས་མར་གྱིས་བཀང་བའི་སྣོད་ལག་ཏུ་བསྐུར་ལ། རལ་གྲི་ཐོགས་པ་དུ་མས་དྲུང་དུ་བསྡད་དེ། ཅུང་ཟད་ཅིག་བོ་ན་མགོ་བོ་ས་ལ་དོར་ཏེ་གསོད་དོ་ཞེས་བསྡིགས་པས་འཇིགས་པ་ལྟར།སྡོམ་བརྩོན་བརྟུལ་ཞུགས་ཅན་གྱིས་དམྱལ་བ་ལ་སོགས་པའི་སྡུག་བསྔལ་གྱིས་འཇིགས་ནས་དེ་བཞིན་དུ་བསྒྲིམ་པར་བྱའོ།། དེ་བས་ན་སྡར་མའི་པང་དུ་སྦྲུལ་འོངས་པ་ན། ཇི་ལྟར་བདག་ལ་དུག་གིས་ཟིན་པར་འགྱུར་སྙམ་སྟེ་རིངས་པས་ལྡང་བ་ལྟར། དེ་བཞིན་དུ་གཉིད་དང་སྙོམ་ལས་འོངས་ན། མྱུར་དུ་དེ་དག་བཟློག་པར་བྱའོ།། དེ་ལྟར་འབད་པར་བྱས་ཀྱང་བདག་ལ་ཉེས་པ་ཅུང་ཟད་རེ་འབྱུང་སྲིད་པས་ཉེས་པ་བྱུང་བ་རེ་རེ་ཞིང་། བདག་རང་ལ་སྨད་པར་བྱས་ནས་ཅི་ནས་ཀྱང་། བདག་ལ་ཕྱིས་ནི་ཉེས་པ་འདི་མི་འབྱུང་བ། དེ་ལྟར་འབད་པར་བྱ་ཞེས་ཡུན་རིང་དུ་བསམ་མོ།། ཇི་ལྟར་ཉོན་མོངས་པ་འཇུག་པའི་གནས་སྐབས་འདི་དག་ལ། ཇི་ལྟར་ཉེས་པ་དེའི་གཉེན་པོ་དྲན་པ་གོམས་པ་ཉིད་དུ་འགྱུར་ཞེས། དེ་གོམས་པའི་རྒྱུ་འདི་ཡིས་ནི་སྟེ་མཁན་པོ་
དང་སློབ་དཔོན་དང་དེ་ལས་གཞན་པ་པའི་ཚངས་པ་མཚུངས་པར་སྤྱོད་པ་མང་དུ་ཐོས་པ་རྣམས་དང་ཕྲད་པའམ། དེ་དག་ལས་ཐོབ་
པའི་རིགས་ཤིང་འཐད་པའི་ལས་གདམས་ངག་དང་རྗེས་སུ་བསྟན་པ་ལ་སོགས་པ་དག་ནི་འདོད་ཅིང་བསྒྲུབ་པར་བྱའོ།། ཅི་ནས་ཀྱང་དགེ་བའི་ལས་རྣམས་སྒྲུབ་པར་བྱེད་པའི་སྔོན་རོལ་ནས། ལས་དེ་དག་ཐམས་ཅད་ལ་ནི་བརྩོན་པས་དབང་སྒྱུར་བའི་མཐུ་ཡོད་པ། དེ་ལྟར་བྱ་བའི་ཆེད་དུ་བག་ཡོད་བརྟེན་པའི་ཚུལ་གྱི་གཏམ་དྲན་ཏེ། བདག་ཉིད་གཞན་གྱི་དོན་ལ་འཇུག་པ་ན་ལྡང་བ་ཡང་བར་བྱའོ།།་དཔེ་ཇི་ལྟར་ན་རླུང་ནི་འགྲོ་བ་དང༌།འོང་བས་ལམ་གྱི་ཤིང་བལ་གཡོ་བ་ལ་དབང་སྒྱུར་བ། དེ་བཞིན་དུ་སེམས་ཀྱི་སྤྲོ་བས་ལུས་ངག་གི་བྱ་བ་ལ་དབང་བསྒྱུར་ཏེ་བསྒྲུབས་པས། དེ་ལྟར་ན་ནི་ལས་ཐམས་ཅད་འགྲུབ་པར་འགྱུར་རོ།།་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བརྩོན་འགྲུས་བསྟན་པ་ཞེས་བྱ་བ་སྟེ་ལེའུ་བདུན་པའོ།། །།
དེ་ལྟར་མི་མཐུན་པའི་ཕྱོགས་རྩད་ནས་བཏོན་པའི་ཕྱིར་བརྩོན་འགྲུས་བསྐྱེད་ནས་ནི། ཡིད་ནི་རྩེ་གཅིག་ཏུ་ཏིང་ངེ་འཛིན་ལ་མཉམ་པར་བཞག་དགོས་ཏེ། བརྩོན་འགྲུས་དང་ལྡན་པར་གྱུར་ཀྱང་སེམས་ནི་མཉམ་པར་མ་བཞག་པ་རྣམ་པར་གཡེངས་པའི་མི་དེ་ནི་སྲིན་པོ་ལྟ་བུའི་ཉོན་ མོངས་པ་རྣམས་ཀྱི་མཆེ་བའི་ཕྲག་སྟེ་དབུས་ན་གནས་སོ།། དེ་ལ་རེ་ཞིག་ཏིང་ངེ་འཛིན་གྱི་མི་མཐུན་པའི་ཕྱོགས་རྣམ་པར་གཡེང་བ་སྤང་བར་འདོད་ནས་གཞི་འཆའ་བ་ནི་ལུས་འདུ་འཛི་ལས་དབེན་པ་དང་སེམས་ནི་རྣམ་པར་རྟོག་པ་ལས་དབེན་པ་ཡིས། འདོད་པའི་ཕྱོགས་སུ་རྣམ་པར་གཡེང་བ་མི་འབྱུང་ངོ་།། དེ་བས་ན་ནང་སེམས་ཅན་གྱི་འཇིག་རྟེན་ལ་སོགས་པ་སྤང་བར་བྱ་ཞིང་། སེམས་ཀྱི་འདོད་པའི་ཕྱོགས་ཀྱི་རྣམ་
པར་རྟོག་པ་ཐམས་ཅད་ཡོངས་སུ་དོར་བར་བྱའོ།། དེ་ལ་འཇིག་རྟེན་མི་སྤོང་བའི་རྒྱུ་ནི་སེམས་ཅན་གྱི་འཇིག་རྟེན་ལ་ཆགས་པའི་ཕྱིར་དང་རྙེད་པ་དང་བཀུར་སྟི་ལ་སོགས་ལ། སྲེད་པའི་དབང་གིས་འཇིག་རྟེན་མི་སྤངས་ཏེ། དེ་བས་ན་ཐོག་མར་འདི་དག་ཡོངས་སུ་སྤོངས་ལ། མཁས་པས་འཆད་པར་འགྱུར་བ་འདི་ལྟར་སྤྱད་པར་བྱའོ།། སེམས་བཏང་འགྲོ་བཞག་སྡོད་ལ་རང་དབང་ཐོབ་པའི་ཞི་གནས་རབ་ཏུ་ལྡན་པའི་ཚེ་དེ་དང་ལྷན་ཅིག་པར་ཇི་ལྟར་བུར་གྱུར་པའི་དེ་ཁོ་ན་ཉིད་ཡོངས་སུ་ཤེས་པའི་རང་བཞིན་གྱི་ལྷག་མཐོང་གིས། ཉོན་མོངས་པ་རབ་ཏུ་རྣམ་པར་
འཇོམས་པར་ཤེས་པར་བྱས་ནས། ཐོག་མར་ཞི་གནས་བཙལ་བར་བྱ་སྟེ་ཞི་གནས་དེ་ཡང་ནི། སེམས་ཅན་དང་རྙེད་བཀུར་གྱི་འཇིག་རྟེན་ཀུན་ལ་ཆགས་པ་མེད་པ་ལ་མངོན་པར་དགའ་བས་འགྲུབ་ཀྱི། གཞན་གྱིས་ནི་མ་ཡིན་ནོ།། དེ་སྐད་དུ།། མཉམ་གཞག་ཡང་དག་ཇི་བཞིན་དུ།། ཤེས་པར་འགྱུར་ཞེས་ཐུབ་པས་གསུངས།། ཕྱི་རོལ་གཡོ་བ་བཟློག་པ་ཡིས།།སེམས་ནི་ཞི་ལས་གཡོ་མི་འགྱུར།། ཞེས་གསུངས་སོ།། རང་ཉིད་མི་རྟག་པའི་རང་བཞིན་སུ་ཞིག་བུ་ལ་སོགས་པ་མི་རྟག་པ་རྣམས་ལ་ཡང་དག་ཆགས་པར་བྱེད་པ་ཡོད་དེ། ཆགས་པ་དེས་འཕངས་པའི་འབྲས་བུ་ནི་ཚེ་
རབས་སྟོང་ཕྲག་ཏུ་སྡུག་པ་ཡིད་དུ་འོང་བའི་དངོས་པོ་མཐོང་བར་ཡོང་མི་འགྱུར། སྙིང་དུ་སྡུག་པའི་གྲོགས་དག་མ་མཐོང་ན་ནི་དགར་བར་མི་འགྱུར་ཞིང་། ཡིད་ཀྱང་ཏིང་ངེ་འཛིན་ལ་མཉམ་པར་འཇོག་པར་མི་འགྱུར་ལ། གལ་ཏེ་མཐོང་ཡང་ངོམས་ཤིང་ཚིམས་པར་མི་འགྱུར་བས། སྔར་བཞིན་དུ་ལྷག་པར་སྲེད་པས་གདུང་བར་འགྱུར་རོ།། གཞན་ཡང་དོན་ཉམས་པ་ཐམས་ཅད་ཀྱི་རྒྱུ་སྡུག་པ་དང་ཕྲད་པ་ཡིན་ནོ་ཞེས་བསྟན་པའི་ཕྱིར་སེམས་ཅན་རྣམས་ལ་ཆགས་པར་བྱས་ན། མ་ནོར་བའི་ཡོན་ཏན་དང་སྐྱོན་མི་མཐོང་བས་ཡང་དག་པ་ཉིད་ལ་ཀུན་ནས་སྒྲིབ་ཅིང་། སྐྱོ་བའི་སེམས་དང་ངེས་པར་འབྱུང་བའི་བསམ་པ་ལ་སོགས་པ་རྣམས་ཀྱང་འཇིག་པར་བྱེད། ཐ་མར་གྲོགས་དེ་དང་འབྲལ་བའི་མྱ་ངན་གྱིས་ཡིད་གདུང་བར་འགྱུར་རོ།། སྡུག་པ་དེ་ལ་སེམས་པ་འབའ་ཞིག་གི་ངང་ནས། ཚེ་ཡི་འདུ་བྱེད་འདི་སྐད་ཅིག་རེ་རེ་བཞིན་ཟད་དེ་དོན་མེད་ཉིད་དུ་འདའ་བར་འགྱུར་ཞིང་། རྟག་པ་མེད་པའི་མཛའ་བཤེས་རྣམས་ཀྱིས། གཡུང་དྲུང་སྟེ་དུས་རིང་པོའི་ཚོགས་སུ་གྱུར་པའི་ཆོས་ཀྱང་འཇིག་པ་འགྱུར་རོ།། བྱིས་པའི་གྲོགས་རྣམས་དང་སྐལ་བ་མཉམ་པར་སྤྱོད་པར་བྱས་ན། ངེས་པར་ངན་འགྲོར་འགྲོ་བར་འགྱུར་ཏེ།འཕགས་པ་རྣམས་དང་སྐལ་བ་མི་མཉམ་པར་ཁྲིད་པར་བྱེད་ན། བྱིས་པའི་གྲོགས་ལ་བསྟེན་པས་ཅི་ཞིག་བྱ། དགོས་པ་ཅུང་ཟད་ལ་བརྟེན་ནས་སྐད་ཅིག་གཅིག་གིས་མཛའ་བཤེས་སུ་འགྱུར་ལ། སང་རྒྱུ་མཚན་ཅུང་ཟད་ཙམ་ལ་དམིགས་ནས་ཡུད་ཙམ་གྱིས་ནི་དགྲར་ཡང་འགྱུར་ཞིང་། དགའ་བའི་གནས་ཀྱི་ཁྱད་པར་རྙེད་པ་ལ་ཁྲོ་བར་བྱེད་པས། སོ་སོའི་སྐྱེ་བོ་རྣམས་ནི་མགུ་བར་དཀའ་འོ།། འདི་ནི་བྱ་བ་ཡིན་ལ། འདི་ནི་བྱ་བ་མ་ཡིན་ནོ་ཞེས་ཕན་
པར་གྱུར་པའི་ངག་སྨྲས་ན་ཁྲོ་གར་བྱེད་ཅིང་། སླར་བདག་ཉིད་ཀྱང་ཕན་པའི་ལམ་ལས་ཟློག་པར་བྱེད་ལ། དེའི་ཚེ་བྱིས་པ་དེ་དག་གི་ངག་ནི་མི་མཉན་ན། དེ་ཉིད་ཁྲོ་བས་བསྐུལ་ནས་ངན་འགྲོར་འགྲོ་བར་འགྱུར་རོ།། བྱིས་པའི་ཆོས་གཞན་ཡང་མཐོ་བ་རྣམས་ལ་ཕྲག་དོག་དང་མཉམ་པ་དག་དང་འགྲན་སེམས་དང་། དམའ་བ་ལའང་ང་རྒྱལ་དང་བསྟོད་ན་ང་རྒྱལ་གྱིས་དྲེགས་པ་དང་། མི་སྙན་པ་བརྗོད་ན་སེམས་འཁྲུགས་ཏེ་ཁོང་ཁྲོ་སྐྱེ་བ་ཡིན་པས།། དེ་ལྟར་ན་ནམ་ཞིག་བྱིས་པའི་གྲོགས་དང་འགྲོགས་པ་ལས་ཕན་པ་འཐོབ་སྟེ་མི་འཐོབ་བོ།། བྱིས་པ་རྣམས་དང་ འགྲོགས་ན་བྱིས་པ་དེ་དག་ལས། བདག་གི་ཕྱོགས་ལ་བསྟོད་པ་དང་གཞན་གྱི་ཕྱོགས་ལ་སྨད་པ་དང་། འཁོར་བ་ལ་མངོན་པར་དགའ་བའི་
གཏམ་སྨྲ་བ་ལ་སོགས་པ། མི་དགེ་བ་དག་ཅིས་ཀྱང་ངེས་པར་འབྱུང་བ་ཡིན་ནོ།། དེ་ལྟར་བདག་དང་གཞན་ཕན་ཚུན་བསྟེན་ཏེ་འགྲོགས་པ་ནི་མི་དགེ་བའི་རྒྱུ་ཡིན་པས་དེས་ནི་ཕུང་བར་འགྱུར་བར་ཟད་དོ།། དེས་ཀྱང་བདག་གི་དོན་མ་བྱས་ལ། བདག་གིས་ཇི་ལྟར་བྱས་ཀྱང་དེ་ཡི་དོན་དུ་མི་འགྱུར་བས། བྱིས་པ་རྣམས་ལས་ཐག་རིང་བྱོལ་བར་ཏེ་བྲོས་པར་བྱའོ།། གལ་ཏེ་རང་ཉིད་དབེན་པར་གནས་པའི་ཚེ་འགའ་ཞིག་དང་ཕྲད་པར་གྱུར་ན་དགའ་བའི་སྤྱོད་ཚུལ་གྱིས་མགུ་བར་བྱས་ཏེ། ཧ་ཅང་འདྲིས་ཆེན་པོ་ཉིད་དུ་མི་འགྱུར་བར། ཆགས་སྡང་དང་བྲལ་བས་ཐ་མལ་པ་ཙམ་དུ་ལེགས་པར་བྱའོ།། བུང་བས་མེ་ཏོག་ལས་སྦྲང་རྩི་བླངས་ཏེ་དེ་ལ་ཆགས་པ་མེད་པར་འགྲོ་བ་བཞིན། ཆོས་ཀྱི་དོན་དུ་ཆོས་གོས་དང་བསོད་སྙོམས་ལ་སོགས་པ་དེ་ཙམ་ཞིག་བླངས་ནས་ནི། ཀུན་ལ་སྔོན་ཆད་ནམ་ཡང་མ་མཐོང་བ་བཞིན་དུ་ཕན་ཚུན་འདྲིས་པ་མེད་པར་གནས་པར་བྱའོ།། བདག་ནི་རྙེད་པ་མང་བ་དང་བཀུར་སྟི་དང་བཅས་པ་དང་། བདག་ལ་སྐྱེ་བོ་མང་པོ་དགའོ་ཞེས། དེ་འདྲའི་སྙེམས་པ་སྟེ་ང་རྒྱལ་འཆང་བར་གྱུར་ནན། དེའི་རྣམ་སྨིན་གྱིས་ཤི་བའི་འོག་ཏུ་འཇིགས་པ་སྐྱེའོ།། དེ་བས་ན་རྣམ་པར་རྨོངས་པའི་ཡིད་འདི་རྙེད་པ་ལ་སོགས་པ་གང་དང་གང་ལ་ཆགས་པར་གྱུར་པ། དེ་དང་དེ་ཐམས་ཅད་ཕྱོགས་གཅིག་ཏུ་བསྡོངས་པའམ་བསྡོམས་ཏེ་དེའི་སྟོང་འགྱུར་དུ། སྡུག་བསྔལ་ ཉིད་དུ་འགྱུར་ཞིང་སྡུག་བསྔལ་མང་པོ་ལྡང་ངོ༌།། དེ་བས་ན་མཁས་པ་རྣམས་ཀྱིས་གང་ལ་ཡང་ཆགས་པར་མི་བྱ་སྟེ་ཆགས་ཤིང་ཞེན་པ་ལས་ནི་དམྱལ་བ་ལ་སོགས་པའི་འཇིགས་པ་ཐམས་ཅད་སྐྱེ་བའི་ཕྱིར་རོ།། རྙེད་པ་དང་བཀུར་སྟི་ལ་སོགས་པ་འདི་དག་རང་བཞིན་གྱིས་གདོན་མི་ཟ་བ་འདོར་བར་འགྱུར་བས། དེའི་ཚུལ་ལ་བློ་བརྟན་པར་གྱིས་ཏེ་རབ་ཏུ་རྟོགས་ཤིང་། ནོར་རྫས་ཀྱི་རྙེད་པ་དག་ནི་མང་དུ་བྱུང་ཞིང་། ཕྱོགས་ཀུན་ཏུ་གྲགས་པ་དང་སྙན་པར་སྨྲ་བ་མང་དུ་བྱུང་བར་གྱུར་ཀྱང་། རྙེད་པ་དང་བཀུར་སྟི་གྲགས་པའི་ཚོགས་དང་བཅས་ཏེ། དེ་དག་ཐམས་ཅད་གང་དུ་འདོད་པའི་གཏོལ་མེད་དོ།། བདག་ལ་སྨོད་པར་བྱེད་པ་གཞན་ཡོད་ན། འགའ་ཞིག་གིས་བསྟོད་པས་བདག་དགའ་བར་གྱུར་པ་ཅི་ཞིག་ཡོད། དེ་བཞིན་དུ་བདག་ལ་བསྟོད་པར་བྱེད་པ་གཞན་ཡོད་ན། སྨད་པས་མི་དགའ་བར་གྱུར་བར་ཅི་ཞིག་ཡོད། སེམས་ཅན་རྣམས་ནི་མོས་པ་
སྣ་ཚོགས་པ་ཡིན་པས། འགའ་ཞིག་རྒྱལ་བས་ཀྱང་ནི་མི་མགུ་ན། བདག་འདྲ་བའི་ཤེས་རྒྱུད་ངན་པས་མི་མགུ་བ་སྨོས་ཅི་དགོས། དེ་བས་འཇིག་རྟེན་པ་རྣམས་དང་འགྲོགས་པའི་བསམ་པ་དེ་བཏང་བར་བྱའོ།། སེམས་ཅན་རྣམས་ཀྱིས་རྙེད་པ་མེད་པ་དག་ལ་སྨོད་ཅིང་། རྙེད་པ་ཅན་རྣམས་ལའང་མི་སྙན་པ་བརྗོད་པར་བྱེད་པས། རང་བཞིན་གྱིས་འགྲོགས་པར་དཀའ་བ་དེ་དག་གིས། བདག་ལ་དགའ་བ་ཇི་ལྟར་སྐྱེ་བར་འགྱུར། གང་གི་ཕྱིར་བྱིས་པ་རྣམས་རང་གི་དོན་ལྷག་པར་གྲུབ་པ་ནི། མེད་པར་སེམས་ལ་དགའ་བ་མི་འབྱུང་བས། བྱིས་པ་འགའ་ཡང་ཕན་
འདོགས་པའི་བཤེས་མིན་ཞེས། དེ་བཞིན་གཤེགས་པ་རྣམས་ཀྱིས་གསུངས་ཏེ། ཇི་ལྟར་གཅན་གཟན་ཁྲོད་གནས་ན།། ནམ་ཡང་དགའ་བར་མི་འགྱུར་བ།། དེ་བཞིན་བྱིས་པ་བརྟེན་པས་ཀྱང་།། ནམ་ཡང་དགའ་བར་མི་འགྱུར་རོ།། ཞེས་པ་ལ་སོགས་པ་གསུངས་སོ།། དེ་ལྟར་ན་གཞན་གྱི་དོན་ལ་ལྟོས་པ་མེད་པས་སེམས་བསྐྱེད་ཉམས་པར་མི་འགྱུར་རམ་སྙམ་ན། དེ་ནི་མི་འགྱུར་ཏེ། གཞན་ཕན་ལས་ལ་མཐུ་མེད་ཀྱང་།། དེ་ཡི་བསམ་པ་རྟག་ཏུ་བྱ།། གང་ལ་བསམ་པ་དེ་ཡོད་པ།། དེ་ནི་དེ་ལ་དོན་གྱིས་ཞུགས།། ཞེས་པ་བཞིན་ནོ།། ནགས་ཚལ་དབེན་པ་ན་རི་དྭགས་དང་བྱ་རྣམས་དང་། ཤིང་རྣམས་ཀྱིས་བདག་ལ་མི་སྙན་བརྗོད་པར་མི་བྱེད་པས། འགྲོགས་ན་རབ་ཏུ་བདེ་བ་དེ་དག་དང་། དུས་ནམ་ཞིག་ན་ལྷན་ཅིག་ཏུ་བདག་གནས་པར་འགྱུར་ཞེས་སྨོན་པ་དང་། དེར་བྲག་རིའི་ཕུག་གམ་སྐྱེ་བོའི་ཚོགས་དང་བྲལ་བའི་ལྷ་ཁང་སྟོང་པའམ། ལྗོན་ཤིང་གི་དྲུང་དུ་གནས་བཅས་ཏེ། ནམ་ཞིག་ཁྱིམ་གྱི་བྱ་བ་སོགས་ལ་རྒྱབ་ཏུ་མི་ལྟ་ཞིང་། གང་ལ་ཡང་ཆགས་པ་མེད་པ་དེ་ལྟར་འགྱུར་ཞིག་གུ། ས་ཕྱོགས་གཞན་གྱིས་བདག་གིར་བཟུང་བ་མེད་པ། རང་བཞིན་གྱིས་ནི་ཡངས་ཤིང་རྒྱ་ཆེ་བ་ཡིད་དུ་འོང་བ་རྣམས་སུ། གཞན་ལ་རག་མ་ལུས་པས་རང་དབང་དུ་སྤྱོད་ཅིང་དེ་ལ་ཡང་ཆགས་པ་མེད་པར། ནམ་ཞིག་ན་བདག་ནི་གནས་པར་འགྱུར། དེར་ས་ལས་བྱས་པའི་ལྷུང་བཟེད་ལ་སོགས་པ་ཡོ་བྱད་དམན་པ་ཉི་ཚེ་དང་། ཕྱགས་དར་ཁྲོད་ལས་བྱས་པའི་ཀུན་ལ་མི་མཁོ་བའི་གོས་འཆང་ཞིང་། ལུས་འདི་ཆོམ་རྐུན་སོགས་ལ་སྦ་བར་མ་བྱས་ཀྱང་། འཇིགས་པ་མེད་པའི་རང་བཞིན་གྱིས་གནས་པར་ནམ་ཞིག་ན་འགྱུར། ལུས་ལ་ཞེན་པ་འདོར་བའི་ཕྱིར་དུ་དུར་ཁྲོད་དུ་ སོང་ནས་གཞན་སྔར་ཤི་བ་དག་གི། རུས་གོང་འཐོར་བ་དག་དང་བདག་གི་ལུས་འདི་ཡང་འདི་ལྟ་བུའི་རང་བཞིན། འདི་ལྟ་བུའི་ཆོས་ཅན། མཚན་ཉིད་འདི་ལྟ་བུ་ལས་མ་འདས་པའོ་ཞེས་འཇིག་པའི་ཆོས་ཅན་དག་ཏུ་ནི། ནམ་ཞིག་ན་མགོ་སྙོམས་བྱེད་པར་འགྱུར་ཞེས་པའི་བར་དུ་སྨོན་པའོ།། ནམ་ཞིག་གི་ཚེ་བདག་གི་ལུས་ནི་འདི་ཉིད་ཀྱང་དུར་ཁྲོད་ཀྱི་རོར་གྱུར་ཏེ་ལུས་རུལ་བ་གང་གི་དྲི་ཡིས་ཤ་ལ་དགའ་བའི་ཝ་དག་ཀྱང་། དྲུང་དུ་ཉེ་བར་འགྲོ་བར་མི་འགྱུར་བ། དེ་ལྟ་བུར་ནི་གདོན་མི་ཟ་བར་འགྱུར་བ་འོང་ངོ༌།། འཇིག་རྟེན་ན་ཐ་དད་པར་མ་གྲགས་པས་
ལུས་འདི་གཅིག་པུ་རུ་བྱུང་བ་ཡང༌། ལྷན་ཅིག་སྐྱེས་པའི་ཤ་དང་རུས་པ་དག། ཞིག་སྟེ་སོ་སོར་ཐ་དད་དུ་གྱེས་པར་འགྱུར་ན། མཛའ་བ་གཞན་དག་སོ་སོར་འབྲལ་བར་ལྟ་ཅི་ཞིག་སྨོས། དེ་ལྟར་ནའང་གཉེན་འདུན་གྱི་སྐྱེ་བོ་རྣམས་ནི་བདེ་བའི་རྒྱུ་ཡིན་པས་དེ་ལ་རྗེས་སུ་ཆགས་པར་རིགས་སོ་སྙམ་ན། སྐྱེ་བའི་ཚེ་ན་རང་ཉིད་གཅིག་པུ་སྐྱེ་བར་འགྱུར་ཞིང༌། འཆི་ནའང་དེ་ཉིད་གཅིག་པུ་གྲོགས་མེད་པར་འཆི་སྟེ། སྡུག་བསྔལ་གྱི་སྐལ་བ་གཞན་སུས་ཀྱང་མི་ལེན་ན། དགེ་བའི་ཕྱོགས་ཀྱི་གེགས་བྱེད་པའི་བདུད་སྡིག་ཅན་དང་འདྲ་བའི་མཛའ་བ་དེས་ཅི་ཞིག་བྱ་སྟེ་དགོས་པ་མེད་དོ།། དཔེར་ན་ལམ་དག་ཏུ་ནི་ཞུགས་པའི་མགྲོན་པོ་རྣམས། ཇི་ལྟར་གྲོགས་གཞན་དག་དང་ལྷན་ཅིག་ཏུ་ཚོང་ཁང་ལ་སོགས་པའི་གནས་ནི་འཛིན་པར་བྱེད་པ་ལྟར་དུ། དེ་བཞིན་དུ་ལས་ཀྱི་དབང་གིས་སྲིད་པའི་ལམ་དུ་ཞུགས་པའམ། སྐྱེ་བའི་གནས་ནི་ཡོངས་སུ་འཛིན་པ་ན་རིགས་གཅིག་པ་དང་སྣག་གི་གཉེན་མཚམས་ལ་སོགས་པ་རྣམས་དང་ལྷན་ཅིག་ཏུ་སྤྱོད་དེ། སླར་ཡང་དེ་དག་སྤངས་ནས་གྲོགས་མེད་པར་གཅིག་པུར་འགྲོའོ།  འཇིག་རྟེན་གཉེན་བཤེས་ཀྱི་སྐྱེ་བོ་རྣམས་སྡུག་བསྔལ་གྱིས་ཀུན་ནས་གདུང་བཞིན་དུ། ཇི་སྲིད་སྐྱེས་བུ་བཞི་ཡིས་ཁྱོགས་སུ་བླངས་ནས་ནི། ཁྱིམ་དེ་ལས་ལུས་དེ་ནི་དུར་ཁྲོད་དུ་མ་བཏེག་པ། དེ་སྲིད་དུ་ནི་ནགས་སུ་སོང་ཤིག། དེར་ཡོན་ཏན་གྱི་ཁྱད་པར་ཅི་ལྟ་བུ་ཞིག་ཡོད་ཅེ་ན། བཤེས་མེད་ཅིང་འཁོན་པའང་མེད་པར་བྱས་ནས། ལུས་འདི་ཉིད་གཅིག་པུར་དབེན་པར་གནས་ཏེ། འཇིག་རྟེན་དང་འབྲེལ་ཆོད་པས་ཉེ་དུ་སོགས་ཀྱིས་སྔ་ནས་ཤི་བ་དང་འདྲ་བར་བརྩིས་ན། ཤི་ནའང་དེའི་ཚེ་མྱ་ངན་བྱེད་པ་འགའ་ཡང་མེད་དོ།། དྲུང་ན་འཁོད་པ་སུ་དག་ཀྱང་།། མྱ་ངན་དང་སྨྲེ་སྔགས་འདོན་པ་ལྟ་བུས་བདག་གི་ཡིད་ལ་གནོད་པ་བྱེད་པ་མེད་པས། དབེན་པར་གནས་པ་འདི་ཡིས་སངས་རྒྱས་རྗེས་སུ་དྲན་པ་དང་ལ་སོགས་པ་སྟེ་ཆོས་རྗེས་སུ་དྲན་པ་དང་དགེ་འདུན་རྗེས་སུ་དྲན་པ་དང་། ཚུལ་ཁྲིམས་རྗེས་སུ་དྲན་པ་དང་། གཏོང་བ་རྗེས་སུ་དྲན་པ་དང༌། ལྷ་རྗེས་སུ་དྲན་པ་དང་། དེ་ཁོ་ན་ཉིད་ཡིད་ལ་བྱེད་པ་ལ་སོགས་པ་རྣམས་ལ་སུས་ཀྱང་སེམས་གཞན་དུ་གཡེང་བར་འགྱུར་བ་མེད་དོ།།མཇུག་བསྡུ་བ་ནི། དེ་བས་ཤིན་ཏུ་མདངས་དང་ལྡན་པ་ཉམས་དགའ་བའི་ནགས་ཚལ་ཚེགས་ཆུང་ངུས་འཚོ་བ་མངོན་པར་མཐོ་བ་དང་ངེས་པར་ལེགས་པའི་བདེ་སྐྱིད་ཐམས་ཅད་ཀྱི་རྒྱུ་བྱེད་ཅིང༌། སྒོ་གསུམ་གྱི་གཡེང་བ་ཐམས་ཅད་ཞི་བར་བྱེད་པ་དེར། བདག་རང་ཉིད་གཅིག་པུ་
གྲོགས་མེད་པར་གནས་པར་བྱའོ།། དེའི་ཚེ་བསམ་པ་གཞན་འཇིག་རྟེན་ཆོས་བརྒྱད་ལྟ་བུ་ནི་ཆ་དང་བཅས་པ་ཀུན་བཏང་སྟེ། བདག་གི་སེམས་དུལ་བའི་ཐབས་ལ་སེམས་པ་གཅིག་པུ་ཡིས། སེམས་ནི་ཞི་གནས་ཀྱིས་མཉམ་པར་བཞག་པའི་ཕྱིར་དང་། ལྷག་མཐོང་གིས་དུལ་བར་བྱ་བའི་ཕྱིར་དུ་བརྩོན་པར་བྱའོ།། འཇིག་རྟེན་འདི་དང་འཇིག་རྟེན་ཕ་རོལ་ཏུའང་། གཟུགས་ལ་སོགས་པ་འདོད་པའི་ཡོན་ཏན་རྣམས་ནི་ཕུང་ཁྲོལ་སྐྱེད་པའི་གཞི་སྟེ། འདིར་ནི་བསད་པ་དང་བཅིངས་པ་དང་གཅོད་པ་དང་། ཕ་རོལ་ཏུ་ནི་དམྱལ་བ་དང་ཡི་དྭགས་ལ་སོགས་པའི་སྡུག་བསྔལ་སྒྲུབ་པ་ཡིན་ནོ།། ཕོ་ཉ་དང་ཕོ་ཉ་མོ་ཡིས་བསྐུལ་ཏེ་དེ་དང་ཕྲད་པའི་སྔོན། བུད་མེད་གང་གི་ཕྱིར་ལན་གྲངས་དུ་མར་གསོལ་བ་བཏབ་ཅིང་། དེའི་ལས་ཀྱི་རྣམ་པར་་སྨིན་པ་སྨིན་པ་ལས་འཇིག་རྟེན་ཕ་རོལ་ལ་གནོད་པའི་སྡིག་པ་རྣམས་སམ་འཇིག་རྟེན་འདི་ལ་གནོད་པའི་གྲགས་པ་མིན་པ་ལའང་། བུད་མེད་གང་ཞིག་གི་དོན་དུ་མ་འཛེམས་པར། རྒྱལ་པོས་ཆད་པ་དང་ཁྱི་གཏུམ་པོས་གནོད་པ་ལ་སོགས་པའི་འཇིགས་པ་ལ་ཡང་བདག་ཞུགས་ཤིང་། གོས་དང་རྒྱན་དང་ག་བུར་ལ་སོགས་པའི་བྱུག་པར་སྤྱད་པས་རྫས་ཀྱང་། ཡོངས་སུ་ཟད་པར་བྱས་པར་གྱུར་ཏེ། རྣག་ཁྲག་གི་ལུས་གང་ལ་ཡོངས་སུ་འཁྱུད་པས་ན། ཁྱོད་ལ་མཆོག་ཏུ་དགའ་བ་སྐྱེ་བར་འགྱུར་བའི་ལུས་དེ་དག་ཉིད། ཀེང་རུས་ཉིད་ཡིན་གྱི། འདོད་བྱ་ཡིད་འོང་གི་དངོས་པོ་གཞན་མིན་ན། རང་གི་དབང་དུ་གྱུར་པའི་ཆུང་མ་དང་ནི་བདག་གིས་ཐོབ་པ་མིན་པའི་མཛའ་ན་མོ་ལྟ་བུ་ལ། རབ་ཏུ་འདོད་ཅིང་ཡོངས་སུ་ཞེན་ནས། ཁྱོད་ཅི་ཡི་ཕྱིར་ན་མྱ་ངན་ལས་འདས་པའི་ལམ་དུ་མི་འགྲོ། ཆགས་ལྡན་གང་ཞིག་དང་པོ་བུད་མེད་དེའི
གདོང་གསལ་པོར་བལྟ་བར་འདོད་པས་འབད་དེ་བཏེག་ཅིང་། གོས་དེ་གྱེན་དུ་དྲངས་ཀྱང་ཆུང་མ་དེ་ངོ་ཚ་བས་འོག་ཏུ་ལྟ་བར་བྱེད་དེ། དུར་ཁྲོད་དུ་འགྲོ་བའི་སྔོན་ནི་གཞན་གྱིས་མཐོང་ངམ་མ་མཐོང་ཡང༌། གོས་ཏེ་སེང་རས་ཀྱིས་གདོང་ནི་གཡོགས་པར་འགྱུར་རོ།། དེ་དུར་ཁྲོད་ཀྱི་ཆོས་དང་སྦྱར་ཏེ་བསྟན་པ་ནི། གང་ལ་བལྟ་བར་འདོད་དེ་ཁྱོད་ཉོན་མོངས་པར་གྱུར་པའི་གདོང་དེ་ནི། ད་ལྟ་མངོན་སུམ་དུ་གྱུར་པ་བཞིན་གྱི་རས་དག་བྱ་རྒོད་ཀྱིས་བསལ་བར་བྱས་པ་མཐོང་ནས། ད་ལྟ་ཅི་ཡི་ཕྱིར་འབྱེར་བར་བྱེད་ཅིང་བྲོས་པར་བྱེད། སྐྱེས་པ་གཞན་རྣམས་ཀྱིས་མིག་གིས་ལྟ་ན་ཡང་། གང་ཞིག་ཡོངས་སུ་བསྲུང་བར་གྱུར་པ། ཇི་སྲིད་བུད་མེད་ཀྱི་ལུས་དེ་ནི་བྱ་རྒོད་ལ་སོགས་པ་དེས་ཟ་ན། སེར་སྣ་ཅན་ཁྱོད་ཀྱིས་དེ་ཅིས་མི་བསྲུང་།ཤ་ཡི་ཕུང་པོ་བུད་མེད་གཞོན་ནུའི་ལུས་དེ་ཡང་འཕགས་པ་མི་སྡུག་པ་སྒོམ་པ་རྣམས་ཀྱིས་ཀེང་རུས་སུ་མཐོང་བ་དང་། སྐྱེ་བོ་ཆགས་སྲེད་ཅན་རྣམས་ཀྱིས་འདོད་བྱ་ཡིད་འོང་གི་དངོས་པོར་མཐོང་བ་དང་ཡང་འདི་ཉིད་མཐོང་ནས། བྱ་རྒོད་དང་གཞན་དེ་ཅེ་སྤྱང་ལ་སོགས་པ་རྣམས་ཀྱིས་ཟས་སུ་མཐོང་ནས་ཟ་བར་བྱེད་ན། གཞན་གྱི་ཟས་ལ་མེ་ཏོག་གི་མགོ་རྒྱན་དང་། རིན་པོ་ཆེའི་ཕྲེང་བ་དང་ཙནྡན་གྱི་བྱུག་པ་དང་གསེར་གྱི་རྒྱན་གྱིས་ཅིའི་ཕྱིར་ན་མཆོད་པར་བྱེད་དེ་མི་རིགས་སོ།། དུར་ཁྲོད་ན་སྒལ་ཚིགས་ལ་སོགས་པའི་རུས་གོང་ཡོད་པ་ཉིད་དུ་མཐོང་ནས་ནི། ཤིང་དང་བོང་བ་ལ་སོགས་པ་ལྟར་མི་གཡོ་ཞིང་མི་འགུལ་ཡང་དེ་ལ་ཁྱོད་སྐྲག་པ་སྐྱེ་ན། འབྱུང་པོའི་གདོན་གྱིས་བསྐྱེད་པའི་རོ་ལངས་བཞིན་དུ་རླུང་སེམས་འགའ་ཡིས་ཀྱང་། བསྐྱོད་པར་གྱུར་ན་དེ་ལ་ཅིས་མི་འཇིགས། གང་ལ་གོས་ལ་སོགས་པས་གཡོགས་ཀྱང་ལུས་འདི་ལ་ཆགས་པར་བྱེད་ན། དེ་གོས་ལ་སོགས་པས་མ་གཡོགས་ན་ཅིས་མི་འདོད། མ་གཡོགས་པར་དེ་ལ་དགོས་པ་མེད་ན་ནི། གཡོགས་པ་ལ་ནི་ཅི་ཡི་ཕྱིར་འཁྱུད་པར་བྱེད། འབྲས་ཆན་ལ་སོགས་པའི་ཟས་ནི་གཅིག་པུ་ཉིད་རྒྱུར་བྱས་པ་ལས་ནི། དེའི་རྒྱུ་ཅན་གྱི་བཤང་གཅི་དང་ཁ་ཆུ་བྱུང་བར་གྱུར་ན། དེ་ལས་བཤང་གཅི་ལ་མི་དགའ་ཞིང༌། བུད་མེད་ཀྱི་ཁ་ཆུ་ལ་ཁྱོད་ཅི་ཡི་ཕྱིར་དགའ་བར་བྱེད། བཤང་གཅི་ནི་དྲི་ང་བའི་
རང་བཞིན་ཡིན་པས་དེ་ལས་ཕྱིར་ཕྱོགས་པར་འོས་ཀྱི། གཞན་ཤ་དང་ལྡན་པའི་ལུས་ཀྱི་ཆ་རྣམས་ནི་དེ་ལྟར་མ་ཡིན་ནོ་ཞེ་ན། ཤིང་བལ་རེག་ན་འཇམ་པ་ཡི། རང་བཞིན་གྱི་སྔས་དང་མལ་སྟན་དག་ལ་དགའ་བར་མི་བྱེད་པར། དྲི་ང་བའི་རང་བཞིན་ཡིན་བཞིན་དུ་དྲི་ང་འཛག་པ་མ་ཡིན་ནོ་ཞེས། འདོད་ལྡན་རྣམས་མི་གཙང་བ་ལ་གཙང་བར་འཛིན་པའི་རྨོངས་པ་འབྱུང་ངོ་།། འདོད་པ་དང་ལྡན་ཞིང་ངན་པའི་ངང་ཚུལ་འཆང་བའི་རྨོངས་པ་རྣམས། ཤིང་བལ་རེག་ན་འཇམ་པའི་མལ་སྟན་དག་ལའང་། འདིས་ཉལ་པོ་བྱ་བར་མི་ནུས་སོ་ཞེས། དེ་ལ་རྒྱབ་ཀྱིས་ཕྱོགས་ཏེ་
ཁྲོ་བ་དག་ཏུ་བྱེད་དོ།། གལ་ཏེ་མི་གཙང་བ་ལ་ཆགས་པ་མེད་ཅིང་རྣམ་པ་ཐམས་ཅད་དུ་ཞེན་པ་མེད་ན། རུས་པའི་གཟེབ་ཕན་ཚུན་རྒྱུས་པས་སྦྲེལ་བ་ལ། ཤ་ཡི་འདམ་གྱིས་བསྐུས་ཏེ་ཞལ་བྱས་པའི་གཞན་བུད་མེད་ཀྱི་ལུས་དེ་ཁྱོད་ཀྱིས་ཅི་ཡི་ཕྱིར་པང་དུ་འཁྱུད་པར་བྱེད། ཁྱོད་རང་ཉིད་མཆིལ་མ་དང་སྣབས་དང་ཀླད་རྒྱས་དང་བཤང་བ་དང་གཅི་བ་ལ་སོགས་པ་མི་གཙང་བ་མང་དུ་ཡོད་པ་དེ་ཉིད་ལ་ཁྱོད་ཀྱིས་གཏན་དུ་ལོངས་སྤྱོད་ཅིང་། མི་གཙང་བའི་རྐྱལ་པ་གཞན་བུད་མེད་ཀྱི་ལུས་དག་ལའང་། མི་གཙང་བ་ལ་བརྐམ་པས་ཅིའི་ཕྱིར་འདོད་པར་བྱེད། བདག་ནི་བུད་མེད་ཀྱི་ལུས་ཀྱི་ཤ་འདི་ལ་དགའ་འོ་ཞེས། དེ་ལ་རེག་པ་དང་བལྟ་བར་འདོད་ན་ཀོ། ཤི་བར་གྱུར་ཏེ་སེམས་མེད་པ་ཡི་རང་བཞིན་གྱི། ཤ་ནི་རྨོངས་པ་ཁྱོད་ཀོ་རྒྱུ་ཅི་ཞིག་གིས་མི་འདོད་པ་ཡིན། གལ་ཏེ་སེམས་ཡོད་པའི་རང་བཞིན་དེ་ལ་དགའ་བ་ཡིན་ནོ་ཞེ་ན། ཁྱོད་ཀྱིས་འདོད་པའི་སེམས་གང་ཡིན་པ་དེ་ལ་ནི་རེག་པ་དང་བལྟ་བབར་མི་ནུས་ལ། གང་ཞིག་རེག་པ་དང་བལྟ་བར་ནུས་པའི་ལུས་དེ་ནི་ཤེས་པ་མིན་པས། དོན་མེད་པར་དེ་ལ་འཁྱུད་པ་དེས་ཅི་ཞིག་བྱ། མི་གཙང་བའི་རང་བཞིན་ཅན་གཞན་གྱི་ལུས་དེ་མི་གཙང་བར་མི་རྟོགས་ཀྱང་དེ་ལ་ངོ་མཚར་མི་ཆེ་ཡི། རང་ཉིད་ཀྱི་ལུས་འདི་མི་གཙང་བ་ཉིད་ཡིན་པར། རྟོགས་པར་མི་འགྱུར་བ་དེ་ནི་ངོ་མཚར་ཆེའོ།། བུད་མེད་ཀྱི་ལུས་ནི་ཁ་དོག་གསལ་བ་ཡིན་པས་བདག་ནི་དེ་ལ་དགའོ་ཞེ་ན། སྤྲིན་དང་བྲལ་བའི་ཉི་མའི་འོད་ཟེར་གྱིས་ཕྱེ་བའི་མེ་ཏོག་པདྨགཞོན་ནུ་ཁ་དོག་ཤིན་ཏུ་གསོལ་བ་དག་སྤངས་ནས་ནི། མི་གཙང་བ་ལ་རབ་ཏུ་ཞེན་པའི་སེམས་ཀྱིས་ནི། མི་གཙང་བའི་གཟེབ་དེ་ལ་ཅིའི་ཕྱིར་དགའ། ས་ཕྱོགས་གང་ཞིག་བཤང་གཅི་
ལྟ་བུའི་མི་གཙང་བ་དག་གིས་གོས་པར་གྱུར་པ་ལ་གལ་ཏེ་བལྟ་བ་དང་ལུས་ཀྱིས་རེག་པར་མི་འདོད་ན། གང་ལས་དེ་ནི་བྱུང་བར་གྱུར་པ་ཡི། ལུས་དེ་ལ་ཇི་ལྟར་ཁྱོད་ཀྱིས་རེག་པར་འདོད་པ་ཡིན། གལ་ཏེ་བདག་མི་གཙང་བ་ལ་ཆགས་པ་མེད་དོ་ཞེ་ན། མི་གཙང་བའི་ཞིང་མའི་མངལ་ལས་བྱུང་བར་གྱུར་ཅིང་། གཙང་བ་དེ་ཡི་ས་བོན་ཕ་མའི་ཁུ་ཁྲག་དང་ཟས་ལ་སོགས་པ་དེས་བསྐྱེད་ལ། གཞན་བུད་མེད་ཀྱི་ལུས་དེར་ཁྱོད་ཀྱིས་ཅི་ཡི་ཕྱིར་པང་དུ་འཁྱུད་པར་བྱེད། བཤང་བ་ལ་སོགས་པའི་མི་གཙང་བའི་འདམ་རྫབ་ལས་བྱུང་བའི་མི་གཙང་བའི་སྲིན་བུ་ཆུང་ངུ་ལའང་
ཁྱོད་འདོད་པར་མི་བྱེད་ལ། མི་གཙང་བ་མང་པོ་ཚོགས་པའི་རང་བཞིན་གྱི་ལུས། མི་གཙང་བ་ལས་སྐྱེས་པ་དེ་ལའང་ཅིའི་ཕྱིར་འདོད་པར་བྱེད། གལ་ཏེ་བདག་ཀྱང་དེའི་ལུས་ལྟར་ཡིན་པས་མི་གཙང་བ་མི་གཙང་བ་དང་ཕྲད་པ་ལ་ཉེས་པ་ཅི་ཡོད་དེ། གནོད་སྦྱིན་ཇི་ལྟ་བར་གཏོར་མ་ལ་ཡང་དེ་བཞིན་ནོ་ཞེ་ན། འདི་ནི་དོན་དང་བྲལ་བ་ཤིན་ཏུ་སྨད་པའི་གནས་ཏེ་ཁྱོད་ནི་རང་ཉིད་མི་གཙང་བ་ཡིན་པ་ལ། སྨོད་པ་མི་བྱེད་པར་མ་ཟད་ཀྱི། མི་གཙང་བའི་རྐྱལ་པ་ཁྱོད་ཉིད་མི་གཙང་བ་ལ། བརྐམ་པས་གཞན་བུད་མེད་ཀྱི་ལུས་ལ་ཡང་འདོད་པར་བྱེད་དམ་ཅི། ག་བུར་ལ་སོགས་པ་ཡིད་དུ་འོང་བའི་དངོས་པོ་དང༌། འབྲས་ཆན་དག་གམ་དེའི་རོ་གསལ་བར་བྱེད་པའི་ཚོད་མའང་རུང་། བུད་མེད་དེའི་ཁར་བཅུག་སྟེ་ཕྱིར་ཕྱུང་ནས་བོར་བ་ཡིས། སྐྱུགས་པ་དང་འབྲེལ་བའི་ས་དེ་ཡང་མི་གཙང་བ་བཙོག་པར་འགྱུར་རོ།། གལ་ཏེ་མི་གཙང་བའི་རང་བཞིན་འདི་འདྲ་བ། མངོན་སུམ་དུ་གྱུར་ཀྱང་ད་དུང་ཐེ་ཚོམ་ཟ་ན། དུར་ཁྲོད་དག་ཏུ་བོར་བའི་བུད་མེད་ཀྱི་ལུས། མི་གཙང་གཞན་ལ་ཡང་ཁྱོད་ཀྱིས་བལྟ་བར་གྱིས་ཤིག། ལུས་གང་ལས་པགས་པའི་ཁ་ཕྱེ་བ་ན། འཇིགས་པ་ཆེན་པོ་སྐྱེ་བར་འགྱུར་བར། ཤེས་ཀྱང་ཇི་ལྟར་ན་ལུས་དེ་ཉིད་
ལ། ཕྱིར་ཞིང་སླར་ཡང་དགའ་བ་སྐྱེ་བར་འགྱུར་ཏེ་སྐྱེ་བར་འོས་པ་མ་ཡིན་ནོ།། དྲི་ཕུན་སུམ་ཚོགས་པ་དང་ལྡན་པའི་ལུས་འདི་ལ་ཆགས་པར་རིགས་སོ་ཞེ་ན། ལུས་ལ་བསྐུས་པའི་དྲི་དེ་ཡང་། ཙནྡན་ལ་སོགས་པའི་ཡིན་གྱི་གཞན་ལུས་ལས་བྱུང་བ་མ་ཡིན་པས། དངོས་པོ་གཞན་གྱི་དྲི་དེ་ཡིས་གཞན་དག་ལ། ཅི་ཡི་ཕྱིར་ན་འདོད་ཅིང་ཆགས་པར་བྱེད། གལ་ཏེ་དྲི་ལ་ཆགས་པར་བྱེད་ན་ལུས་འདི་རང་བཞིན་གྱིས་དྲི་ང་བ་ཡིན་པས། འདི་ལ་མ་ཆགས་ན་ལེགས་པ་མིན་ནམ། འཇིག་རྟེན་པ་དོན་མེད་པ་ལ་སྲེད་པ་དག །ཇི་སྟེ་ལུས་དེ་ལ་དྲི་ཞིམ་སྐུད་པར་བྱེད། འོན་ཏེ་དྲི་ཞིམ་པོ་དེ་ནི་ཙནྡན་ལ་སོགས་པའི་དྲི་ཡིན་ན། ལུས་ལས་འདིར་དྲི་ཞིམ་པ་ནི་ཅི་ཞིག་འབྱུང་སྟེ། དེ་བས་ན་དངོས་པོ་གཞན་གྱི་དྲི་ཡིས་གཞན་དག་ལ། རྒྱུ་མཚན་ཅི་ཡི་ཕྱིར་ན་ཆགས་པར་བྱེད། གལ་ཏེ་ལུས་འདི་བཅོས་པར་མ་བྱས་ན་སྐྲ་དང་སེན་མོ་རིང་བ་དང་། སོ་སྐྱ་བོ་དྲི་མར་བཅས་པ་འདམ་གྱི་དྲིས། བསྒོས་པས་ལུས་ཀྱི་རང་བཞིན་དེ་ནི། གོས་མེད་པའི་གཅེར་བུ་ཡི་དྭགས་བཞིན་དུ་འཇིགས་པར་བྱེད་པ་ཉིད་ཡིན་ན། རང་ལ་གནོད་པའི་དོན་དུ་མཚོན་ཆ་བྱི་དོར་བྱེད་པ་བཞིན་དུ། ལུས་དེ་ལ་འབད་པས་ཅི་ཡི་ཕྱིར་ན་བྱི་དོར་བྱེད། བདག་ཉིད་ལ་རྨོངས་པར་བྱེད་པའི་ཕྱིན་ཅི་ལོག་གི་འབད་པ་ཡིས། སྨྱོས་པས་ས་འདི་ཀུན་ཏུ་འཁྲུགས་ཤིང་ཁྱབ་པར་གྱུར་ཏོ།། རུས་གོང་འབའ་ཞིག་སོ་སོ་ན་གནས་པ་མཐོང་ནས་ནི། དུར་ཁྲོད་དུ་ནི་ཉམས་མི་དགའ་ཞིང་ཡིད་འབྱུང་བར་གྱུར་ན། རླུང་སེམས་ཀྱིས་གཡོ་བའི་རུས་གོང་གིས་ཁྱབ་པའི། གྲོང་གི་དུར་ཁྲོད་འདི་ལ་ཁྱོད་དགའ་འམ་ཅི། དེ་ལྟར་མི་གཙང་བའི་རང་བཞིན་དུ་གྱུར་པའི་ལུས་དེའང་། རིན་དུ་ནོར་མེད་པར་ནི་མི་རྙེད་དོ།། རྙེད་ནས་ཀྱང་བུད་མེད་དེ་ཡི་དོན་བསྒྲུབས་པས་ཤ་ཐང་ཆད་པ་དང་། ཕྱི་མ་དམྱལ་བ་དང་ཡི་དྭགས་ལ་སོགས་པའི་སྡུག་བསྔལ་གྱིས་ཀྱང་གནོད་པར་འགྱུར་རོ།།བྱིས་པའི་དུས་སུ་ནོར་སྤེལ་མི་ནུས་པས། དར་ལ་བབ་པ་ན་ནོར་སྤེལ་བའི་ངལ་བ་ཁོ་ནར་དུས་འདའ་བ་ལས་ཆུང་མ་འདིས་ཅི་ཞིག་བདེ། ནོར་སོག་པ་ཡིས་ཚེ་མཐར་གཏུགས་པ་ན། རྒས་ནས་འདོད་པ་བསྟེན་པའི་ནུས་པ་མེད་པས་དེས་ཅི་ཞིག་བྱ། ཡང་འདོད་ལྡན་ངན་པ་གཞན་གྱི་
གཞན་ལས་བྱེད་པ་ཁ་ཅིག་ནི། ཉིན་མོའི་མཐར་ཐུག་པའི་རིངས་ལ་ཕྲག་ཁུར་ཁྱེར་བ་ལ་སོགས་པའི་ལས་ཀྱིས་ཡོངས་སུ་དུབ་སྟེ། མཚན་མོ་
ཁྱིམ་དུ་འོངས་ནས་ཐང་ཆད་པའི་ལུས། རོ་དང་འདྲ་བར་གཉིད་ལོག་སྟེ་ཉལ་བར་བྱེད་དོ།། ཁ་ཅིག་བྱེས་སུ་བགྲོད་པས་ཉོན་མོངས་པ་དང༌། རང་གི་གནས་ལས་རིང་དུ་སོང་བའི་སྡུག་བསྔལ་ཅན། བུ་སྨད་རྣམས་དང་ཕྲད་པར་འདོད་བཞིན་དུ་བུ་སྨད་རྣམས། ཁྱུད་ཁོར་ལོས་ཀྱང་དེ་དག་གིས་མཐོང་བར་མི་འགྱུར་རོ།། བདག་ལ་ཕན་པའི་ཐབས་སྒྲུབ་པར་འདོད་ཀྱང་དེ་ལ་རྣམ་པར་རྨོངས་པས། བདེ་བ་ཐོབ་པ་གང་གི་དོན་ཉིད་དུ་རང་གི་ལུས་བཙོངས་པ་སྟེ་ཚེ་ཟད་པ་ལ་རྩིས་མེད་པར་བྱས་ནས་ནོར་སྒྲུབ་པར་བྱེད་ན་ཡང་། བདེ་བ་དེ་མ་ཐོབ་པར་དོན་མེད་པའི་བྱ་བ་བུ་དང་ཆུང་མ་ལ་སོགས་པ་གཞན་གྱི་ལས་བྱེད་པ་ཉིད་ཀྱི་རླུང་གིས་བདས་སོ།། ལ་ལ་རང་གི་ལུས་གཞན་གྱི་བྲན་དུ་བཙོངས་ཤིང༌། རང་དབང་མེད་པར་གཞན་གྱིས་བཀོལ་བར་གྱུར་ཏེ། དེར་ཆུང་མ་དག་ཀྱང་བུ་བྱུང་བ་ན། རང་ལ་ཁྱིམ་མེད་པས་ཤིང་དྲུང་དང་དགོན་པ་ལ་སོགས་པ་གར་བབ་བབ་ཏུ་འབྱུང་བར་འགྱུར་རོ།། ཡང་འདོད་པས་བསླུས་པའི་བྱིས་པ་གླེན་པ་དག། ཡིད་ཀྱིས་སྲོག་འཚོ་བར་འདོད་ཅིང་འཚོ་བར་བྱའོ་ཞེས་དག་ཏུ་བརྗོད་ནས་བདག་གསོན་པར་འགྱུར་རམ་མི་འགྱུར་སྙམ་སྟེ། སྲོག་སྟོར་བའི་དོགས་པ་དང་བཅས་བཞིན་གཡུལ་དུ་འཇུག་པ་དང་། འགའ་ཞིག་གིས་གནོད་པ་བྱས་པ་ན་དེ་ལས་ཁེ་ཐོབ་པའི་ཕྱིར་གཞན་ལ་ལ་དག་གི་བྲན་དུ་འགྲོ་བར་བྱེད་དོ།། འདོད་པ་དང་ལྡན་པ་ལ་ལ་གཞན་གྱི་ཆུང་མ་དང་ནོར་འཕྲོག་པའི་དབང་གིས་ལུས་ཀྱང་བཅད། ཁ་ཅིག་རྒྱལ་པོའི་ཆད་པས་གསལ་ཤིང་གི་རྩེ་ལ་བཙུགས་པ་དང་། ཁ་ཅིག་གཡུལ་དུ་མདུང་ཐུང་ལ་སོགས་པ་དག་གིས་བསྣུན་ཅིང་། ཁ་ཅིག་མེ་ནང་དུ་བསྲེགས་པ་དག་ཀྱང་སྣང་ངོ༌།། བདེ་བའི་ཕྱིར་ནོར་སྒྲུབ་པ་དེ་ཡང་སྡུག་བསྔལ་གྱི་རྒྱུར་བསྟན་པ་ནི་ཐོག་མར་བསག་དཀའ་བ་དང་བར་དུ་བསྲུང་དཀའ་བ་དང་ཐ་མར་བརླག་པའི་ཚེ་སྡུག་བསྔལ་གྱིས་གདུངས་པ་ཡིས། ནོར་ནི་ཕུང་ཁྲོལ་ཏེ་སྡུག་བསྔལ་མཐའ་ཡས་པའི་རྒྱུ་ཡིན་པ་ཤེས་པར་བྱ་སྟེ། ནོར་ལ་ཆགས་ཤིང་ཞེན་པས་དུས་རྟག་ཏུ་དེ་ལ་གཡེངས་པར་གྱུར་པ་རྣམས་ཆོས་འགྲུབ་པའི་སྐབས་མེད་པས་སྲིད་པའི་སྡུག་བསྔལ་རྣམས་ལས་གྲོལ་བའི་སྐབས་མེད་དོ།། ཐམས་ཅད་ཀྱི་མཇུག་བསྡུས་ནས་འདོད་པ་ལ་ཞེན་པ་ཡོངས་སུ་སྤང་བའི་ཆེད་དུ་སྐྱོ་བའི་གཏམ་གྱིས་སླར་ཡང་བསྙད་པ་ནི། འདོད་ལྡན་རྣམས་ལ་སྔར་བཤད་པ་དེ་ལ་སོགས་པའི་ཉེས་དམིགས་ཏེ་སྡུག་བསྔལ་ཤིན་ཏུ་མང་ལ་མནོག་ཆུང་བ་སྟེ། དཔེར་ན་ཁུར་ཤིན་ཏུ་ལྕི་བས་ངལ་བའི་ལུས་དང་ལྡན་པ་ཤིང་རྟ་འདྲེན་པར་བྱེད་པའི་ཕྱུགས་དག་གིས། རྩྭ་ནི་ཁམ་འགའ་ཙམ་ཟོས་པ་བཞིན་ནོ།། ཕྱུགས་རྣམས་ཀྱིས་བསྒྲུབས་ནའང་མི་དཀོན་པའི། མནོག་ཆུང་ངུ་གང་ཡིན་པ་དེ་ཡི་དོན་དུ། དལ་འབྱོར་ཕུན་སུམ་ཚོགས་པ་ཤིན་ཏུ་རྙེད་པར་དཀའ་བ་འདི། སྔོན་གྱི་ལས་ཀྱིས་མནར་ཏེ་བླང་དོར་ལ་རྨོངས་པའི་འགྲོ་བ་རྣམས་ཀྱིས་བཅོམ་པར་བྱེད་དོ།། འདོད་པའི་ཡོན་ཏན་རྣམས་ནི་ངེས་པར་འཇིག་པར་འགྱུར་ཞིང་། དེ་ལ་ཞེན་པའི་འབྲས་བུ་དམྱལ་བ་ལ་སོགས་པར་ལྟུང་བར་བྱེད་པ། མཚམས་མེད་པའི་ལས་ལ་སོགས་པ་ཆེན་པོ་མིན་པ་ཉེས་པ་གཞན་རྣམས་ཀྱི་ཕྱིར་དུས་ཀུན་ཏུ། སྡུག་བསྔལ་གྱིས་དུབ་པའི་ཚེགས་ཆེན་པོ་འབྱུང་བ་གང་ཡིན་པ། དེ་ཡི་བྱེ་བ་མང་པོར་བགོས་པའི་ཆ་ཤས་ཙམ་གྱི། ཚེགས་ཀྱིས་ཀྱང་སངས་རྒྱས་ཀྱི་གོ་འཕང་ཉིད་འགྲུབ་པར་འགྱུར་ན། འདོད་ལྡན་རྣམས་བྱང་ཆུབ་ཀྱི་སྤྱོད་པ་སྤྱད་པ་བས། སྡུག་བསྔལ་སྟོང་འགྱུར་དུ་ཆེ་ལ་བྱང་ཆུབ་ཐོབ་པ་མེད་དོ།། དམྱལ་བ་ལ་སོགས་པའི་སྡུག་བསྔལ་ལ་བསམ་པར་བྱས་ན། དེའི་རྒྱུར་གྱུར་པའི་འདོད་པའི་ཡོན་ཏན་རྣམས་ལ་མཚོན་ཆ་དང་ནི། དུག་དང་མེ་དང་གཡང་ས་དང་། དགྲ་བོ་རྣམས་ཀྱིས་ཀྱང་དཔེར་མི་ཕོད་དོ།། དེ་ལྟར་བརྗོད་པའི་རིམ་པས་འདོད་པ་ལ་སྐྱོ་བར་བྱས་ཏེ། དབེན་པའི་ཡོན་ཏན་ལ་ནི་དགའ་བ་བསྐྱེད་པར་བྱའོ།། གང་དུ་གནས་ནས་བྱ་ཞེ་ན། ཕྱིས་རྩོད་པ་དང་ནང་གི་ཉོན་མོངས་རྣམས་ཀྱིས་སྟོང་པ། ཆོམ་རྐུམ་མལ་སོགས་པའི་གནོད་པ་ཞི་བའི་ནགས་ཀྱི་ནང་དག་ཏུའོ།། ལེགས་པར་སྤྱོད་པའི་སྐལ་ལྡན་དེ་ནི་ཟླ་བའི་འོད་ཀྱི་ཙནྡན་གྱིས་བསིལ་བར་གྱུར་པའི་སྤྱོད་ལམ་བཞི་ཤོང་གི་ཡངས་པའི་རྡོ་ལེབ་ཀྱི་ཁང་བཟང་ཉམས་དགའ་བ་དེར། ཉིན་མོ་མིའི་ཅ་ཅོ་དང་
མཚན་མོ་དགྲའི་གླགས་ཅོལ་ལྟ་བུའི་ཡིད་དུ་མི་འོང་བའི་སྒྲ་མེད་། ཅིང་རྩུབ་པའི་རེག་པ་ཞི་བའི་ནགས་ཀླུང་གིས་གཡོ་བ་པ་ཡིས། གཞན་སེམས་ཅན་མང་པོ་ལ་ཕན་པའི་དོན་ལ་སེམས་ཤིང་༌འཆག་པར་བྱེད་དོ།། དབེན་པར་གནས་པ་རྣམས་ལ་བདེ་བ་ཐུན་མོང་མ་ཡིན་པ་གཞན་ཡང་ཡོད་པར་བསྟན་པ་ནི། ཁང་སྟོང་དང་ཤིང་དྲུང་དང་བྲག་རིའི་ཕུག་དག་ཏུ།། གང་དུ་ཇི་སྲིད་འདུག་འདོད་པ་དེ་སྲིད་དུ་གནས་ཤིང་། ལོངས་སྤྱོད་ཡོངས་སུ་འཛིན་པ་དང་བསྲུང་བའི་སྡུག་བསྔལ་སྤངས་ཏེ། གྱ་ནོམ་པའི་ཡོ་བྱད་མེད་པས་ལྟོས་པ་མེད་པར་བག་ཡོངས་སུ་སྤྱོད་དོ།།གནས་དེ་ལ་རང་དབང་དུ་སྤྱོད་ཅིང་ཆགས་པ་མེད་ལ། དགྲ་གཉེན་གང་དང་ཡང་ནི་འབྲེལ་བ་མེད་པར། འདོད་པ་ཆུང་ཞིང་ཆོག་ཤེས་པའི་བདེ་བ་ལ་སྤྱོད་པ་གང་ཡིན་པ། ལྷའི་དབང་པོས་ཀྱང་ནི་དེ་རྙེད་པར་དཀའ་འོ།། སྔར་བརྗོད་པའི་རིམ་པ་དེ་ལ་སོགས་པའི་རྣམ་པ་ཡིས། ལུས་སེམས་དབེན་པར་བྱས་པའི་ཡོན་ཏན་བསམ་པར་བྱས་ནས། རྣམ་རྟོག་གི་རྒྱུ་ཚུལ་བཞིན་མ་ཡིན་པ་ཡིད་ལ་བྱེད་པ་ཉེ་བར་ཞི་བ་དང་། བྱང་ཆུབ་ཀྱི་སེམས་ནི། བསྒོམ་པར་བྱའོ།། བདག་དང་གཞན་དུ་མཉམ་པ་བྱང་ཆུབ་ཀྱི་སེམས་དེ་ནི། དང་པོ་ཉིད་དུ་འབད་དེ་བསྒོམ་ནས་ཕྱིས་ནི་
བདག་དང་གཞན་དུ་བརྗེ་བའོ་ཞེས་པའི་དོན་ནོ།། སེམས་ཅན་ཐམས་ཅད་བདེ་བ་འདོད་པ་དང་སྡུག་བསྔལ་མི་འདོད་པ་ལ་མཉམ་པས་ན། ཐམས་ཅད་བདག་གི་ལུས་བཞིན་དུ་བསྲུང་བར་བྱའོ།། དཔེར་ན་ལག་པ་དང་རྐང་པ་དང་མགོ་བོ་ལ་སོགས་པའི་དབྱེ་བ་རྣམ་པ་མང་ཡང་། ཡོངས་སུ་བསྲུང་བར་བྱ་བའི་ལུས་སུ་གཅིག་པ་ལྟར། དེ་བཞིན་དུ་འགྲོ་བ་ཐ་དད་པའི་བདེ་སྡུག་སྣ་ཚོགས་པ་དག་ཀྱང་། ཐམས་ཅད་བདག་བཞིན་དུ་བདེ་བ་འདོད་པ་དང་སྡུག་བསྔལ་མི་འདོད་པ་ལ་མཉམ་པས་གཅིག་ཏུ་བལྟའོ།། གལ་ཏེ་བདག་དང་ལྷན་ཅིག་འགྲོ་བ་གཅིག་གི་རང་
བཞིན་ཡིན་པ་དེའི་ཚེ་བདག་གི་སྡུག་བསྔལ་གྱིས་གཞན་ལ་གནོད་པ་དང་། གཞན་གྱི་སྡུག་བསྔལ་གྱིས་ཀྱང་བདག་ལ་གནོད་པར་འགྱུར་རོ་སྙམ་ན། གལ་ཏེ་བདག་གི་སྡུག་བསྔལ་གྱིས།། གཞན་གྱི་ལུས་ལ་མི་གནོད་པ།། དེ་ལྟ་ནའང་དེ་བདག་གི་སྡུག་བསྔལ་ཡིན་པ་ཉིད་དེ། རང་གི་ལུས་ལ་བདག་ཏུ་ཞེན་པས་མི་བཟོད་པ་ཉིད་དོ།། དེ་བཞིན་དུ་གཞན་གྱི་སྡུག་བསྔལ་དག །བདག་ལ་འབབ་པར་མི་འགྱུར་ཡང་།། དེ་ལྟ་ནའང་དེ་བདག་གི་སྡུག་བསྔལ་ཡིན་པ་ཉིད་དེ། སེམས་ཅན་རྣམས་ལ་བདག་ཏུ་ཞེན་པས་བཟོད་པར་དཀའ་བ་ཡིན་ནོ།། བདག་གིས་གཞན་གྱི་སྡུག་བསྔལ་བསལ་བར་བྱ་དགོས་ཏེ། སྡུག་བསྔལ་ཡིན་པའི་ཕྱིར་དཔེར་ན་བདག་རང་གི་སྡུག་བསྔལ་བཞིན་ནོ།། ཡང་བདག་གིས་སེམས་ཅན་གཞན་ལ་ཕན་པར་བྱ་དགོས་ཏེ། སེམས་ཅན་ཡིན་པའི་ཕྱིར་དཔེར་ན་བདག་གི་ལུས་བཞིན་ནོ།། གང་གི་ཚེ་བདག་དང་གཞན་གཉིས་ཀ། བདེ་བ་ཐོབ་པར་འདོད་པ་ཉིད་དུ་མཚུངས་པ་ལ། བདག་དང་གཞན་ལ་ཁྱད་པར་ཅི་ཞིག་ཡོད་དེ་མེད་ན། རྒྱུ་མཚན་གང་གི་ཕྱིར་གཞན་གྱི་དོན་མ་ཡིན་པར་བདག་གཅིག་པུ་བདེ་བར་བརྩོན་པར་བྱེད། ཡང་གང་གི་ཚེ་བདག་དང་གཞན་གཉིས་ཀ། སྡུག་བསྔལ་མི་འདོད་པར་མཚུངས་པ་ལ། བདག་དང་གཞན་ལ་ཁྱད་པར་ཅི་ཞིག་ཡོད་དེ་མེད་ན། རྒྱུ་མཚན་གང་གི་ཕྱིར་གཞན་མིན་པར་བདག་གཅིག་པུ་སྲུང་བར་བྱེད་། གལ་ཏེ་དེ་ལ་སྡུག་བསྔལ་འབྱུང་བས། བདག་ལ་མི་གནོད་པའི་ཕྱིར་མི་བསྲུང་ངོ་ཞེ་ན། མ་འོངས་པ་ཡི་དམྱལ་བ་ལ་སོགས་པའི་སྡུག་བསྔལ་ཡང༌། ཚེ་འདིར་གནོད་པ་མི་བྱེད་ན་དེ་རྒྱུ་ཅི་ཞིག་གིས་བསྲུང་བར་བྱེད། གལ་ཏེ་བདག་ལ་ཐ་དད་པ་མེད་པས་མ་འོངས་པའི་སྡུག་བསྔལ་གྱིས་ཀྱང་གནོད་པ་ཡིན་ནོ་ཞེ་ན། བདག་གིས་མ་འོངས་པའི་སྡུག་བསྔལ་དེ་ནི་མྱོང་ངོ་སྙམ་པའི། རྣམ་པར་རྟོག་པ་དེ་ཡང་ལོག་པ་ཁོ་ན་སྟེ། འདི་ལྟར་ཤི་བར་འགྱུར་བའི་ཚེ་འདིའང་གཞན་ཉིད་ཡིན་ལ། སྐྱེ་བ་ཕྱི་མ་དེ་ཡང་ནི་གཞན་ཉིད་ཡིན་ནོ།། སྡུག་བསྔལ་འབྱུང་བའི་དུས་གང་གི་ཚེ་སེམས་ཅན་གང་གི་སྡུག་བསྔལ་གང་ཡིན་པ་དེ་ནི་སེམས་ཅན་དེ་རང་ཉིད་ཀྱིས་བསྲུང་དགོས་ན། རྐང་པ་ལ་གནོད་པ་བྱུང་བའི་སྡུག་བསྔལ་དེ་ཡང་ལག་པས་མྱོང་བ་མིན་པས། ཅི་ཕྱིར་རྐང་པ་ལ་སོགས་པའི་སྡུག་བསྔལ་དེ་ནི་ལག་པ་དེས་བསྲུང་བར་བྱ་སྟེ་བྱ་བར་མི་རིགས་སོ།། གལ་ཏེ་དེ་ལྟར བསྲུང་བ་དེ་རིགས་ཤིང་འཐད་པ་མིན་ཡང་འདིར། ལུས་འདི་ལ་བདག་ཏུ་འཛིན་པ་གོམས་པས་སྲུང་བའི་བློ་འཇུག་པ་ཡིན་ཅེ་ན། བདག་དང་གཞན་གྱི་རྒྱུ་གང་ན་ཡོད་ཀྱང་རུང་སྟེ་མི་རིགས་པ་གང་ཡིན་པ་དེ་ནི། ཅི་ནུས་པར་ནི་སྤང་བར་བྱ་བ་ཉིད་ཡིན་ནོ།། ཐ་དད་པར་འདྲ་ཡང་རང་གི་ཚེ་སྔ་ཕྱི་རྒྱུད་གཅིག་དང་རྐང་ལག་སོགས་ཀྱང་ལུས་ཀྱི་ཚོགས་པ་གཅིག་ཡིན་པས་སེམས་ཅན་གཞན་དང་འདྲ་བ་ཡིན་ནོ་སྙམ་ན།
སེམས་ཀྱི་རྒྱུད་དང་ལུས་ཀྱི་ཚོགས་པ་གཅིག་ཅེས་བྱ་བ་ནི། ཕྲེང་བ་ལ་རྒྱུད་གཅིག་དང་དམག་དང་ནགས་ཚལ་ལ་སོགས་པ་ལ་ཚོགས་པ་གཅིག་ཏུ་བརྗོད་པ་བཞིན་དུ་རྫུན་པ་བསླུ་བའི་ཆོས་ཅན་ནོ།། སྡུག་བསྔལ་ཅན་གྱི་བདག་གང་ཡིན་པ་དེ་མེད་པ། དེས་ན་སྡུག་བསྔལ་འདི་སུ་ཞིག་ལ་དབང་བར་འགྱུར། སྡུག་བསྔལ་ལ་བདག་པོ་མེད་པར་ནི། བདག་གཞན་ཐམས་ཅད་ལ་བྱེ་བྲག་མེད་པ་ཉིད་དོ།། སྡུག་བསྔལ་གྱི་རང་བཞིན་ཡིན་པའི་ཕྱིར་ན་གཞན་གྱི་སྡུག་བསྔལ་དེ་ཡང་བསལ་བར་བྱ། སྡུག་བསྔལ་དུ་འདྲ་ཡང་བདག་གི་སྡུག་བསྔལ་སེལ་གྱི། གཞན་གྱི་ནི་མ་ཡིན་ནོ་ཞེས་ངེས་པས་འདིར་ནི་ཅི་ཞིག་བྱ། ཅི་ཕྱིར་སེམས་ཅན་ཀུན་ཀྱི་སྡུག་བསྔལ་ནི། བདག་གིས་བཟློག་པར་བྱ་ཞེས་བརྩད་དུ་མེད་དེ། གལ་ཏེ་སྡུག་བསྔལ་ཡིན་པས་བདག་གི་སྡུག་བསྔལ་དེ་བཟློག་ནའང་སྡུག་བསྔལ་ཡིན་པས་སེམས་ཅན་ཐམས་ཅད་ཀྱི་སྡུག་བསྔལ་དེ་བཟློག་པར་བྱ་ལ། དེ་བཟློག་བྱ་མིན་ན་བདག་གི་སྡུག་བསྔལ་ཉིད་ཀྱང་སེམས་ཅན་གཞན་གྱི་སྡུག་བསྔལ་བཞིན་བཟློག་པར་མི་བྱའོ།། སྙིང་རྗེ་སྒོམ་པ་ནི་གཞན་གྱི་སྡུག་བསྔལ་ལ་མི་བཟོད་པའི་བློ་འབྱུང་བའི་ཕྱིར་རང་གི་སེམས་ལ་སྡུག་བསྔལ་མང་པོར་གྱུར་པས། དེ་ཅི་ཡི་ཕྱིར་ནན་གྱིས་བསྐྱེད་པར་བྱེད་ཅེ་ན། འགྲོ་བའི་དམྱལ་བ་ལ་སོགས་པའི་སྡུག་བསྔལ་རྣམས་ལ་བསམ་པར་བྱས་ནས་དེ་དག་ལ་ལྟོས་ན། ཇི་ལྟར་སྙིང་རྗེ་སྒོམ་པ་སྡུག་བསྔལ་མང་སྟེ་མང་བ་མ་ཡིན་ནོ།། གལ་ཏེ་སྐྱེས་བུ་གཅིག་ལ་བརྟེན་པའི་སྡུག་བསྔལ་གཅིག་གིས་ནི། སེམས་ཅན་མང་པོ་ལ་བརྟེན་པའི་སྡུག་བསྔལ་མང་པོ་མེད་པར་འགྱུར་ན། ཐུགས་བརྩེ་བ་དང་ལྡན་པ་རྣམས་ཀྱིས་སྡུག་བསྔལ་དེ། རང་དང་གཞན་ལ་བསྐྱེད་པར་བྱ་ཞིང་བསྒྲུབ་པར་བྱ་བ་ཉིད་དོ།།དེས་ན་བྱང་ཆུབ་སེམས་དཔའ་མེ་ཏོག་ཟླ་མཛེས་ཀྱིས། རྒྱལ་པོ་དཔལ་བྱིན་ལས་བྱུང་བའི་གནོད་པ་ནི་རྒྱལ་པོའི་གནོད་པ་སྟེ་དེ་ཉིད་འབྱུང་བར་ཤེས་ཀྱང་ནི། བདག་གི་འཆི་བའི་སྡུག་བསྔལ་མ་བསལ་ཏེ། དེ་ལ་བརྟེན་ནས་སེམས་ཅན་མང་པོའི་སྡུག་བསྔལ་ཟད་པར་འགྱུར་བའི་ཕྱིར་དུའོ།། གཞན་སྡུག་བསྔལ་བས་སྡུག་བསྔལ་བར་གྱུར་པའི་སྙིང་རྗེ་ཅན་རྣམས་ནི་སྡུག་བསྔལ་ཆེན་པོས་ཀྱང་གནོད་པར་འགྱུར་བ་མ་ཡིན་ནོ་ ཞེས་བསྟན་པའི་ཕྱིར་དེ་ལྟར་བདག་གཞན་མཉམ་པ་ལ་རྒྱུད་ནི་གོམས་པར་གྱུར་པ་དེ། གཞན་གྱི་སྡུག་བསྔལ་ཞི་བའི་ཐབས་ལ་མངོན་པར་དགའ་བས། པདྨའི་མཚོ་རུ་ངང་པ་དགའ་བཞིན་དུ་འཇུག་པ་ལྟར། གཞན་གྱི་དོན་དུ་མནར་མེད་པར་ཡང་འཇུག་པར་འགྱུར་རོ།། ཡང་ཅིའི་ཕྱིར་བདག་ཉིད་ཀྱི་སྡུག་བསྔལ་ཞི་བ་ལ་བྱང་ཆུབ་སེམས་དཔའ་དགའ་བར་མི་འགྱུར་ཞེ་ན། སེམས་ཅན་རྣམས་ནི་སྡུག་བསྔལ་གྱི་འཆིང་བ་ལས་གྲོལ་བ་ན། དགའ་བའི་རྒྱ་མཚོ་མཐའ་ཡས་པར་ཐོབ་པ་གང་ཡིན་པ། དེ་ཉིད་ཀྱིས་ནི་ཆོག་པ་མིན་ནམ། རང་ཉིད་གཅིག་པུ་ཐར་བ་འདོད་པས་སུ་ལ་ཅི་ཞིག་བྱ། དེ་ལྟ་བས་ན་གཞན་གྱི་དོན་བྱས་ཀྱང༌། རློམ་སེམས་ཀྱིས་ཁེངས་པ་དང་ནི་རང་ལ་ངོ་མཚར་དུ་འཛིན་པ་མེད་
ཅིང་། མཐའ་གཅིག་ཏུ་གཞན་དོན་བྱེད་པ་ལ་དགའ་བས། བདག་གིས་དམ་པའི་ཆོས་དང་མཐུན་པར་བྱས་པ་འདིའི་རྣམ་སྨིན་གྱི་འབྲས་བུ་འཇིག་རྟེན་ཕྱི་མར་འབྱུང་ངོ་སྙམ་པའི་རེ་བ་མེད་དོ།། བདག་དང་གཞན་ལ་ཁྱད་པར་ཅུང་ཟད་ཀྱང་མེད་པ་དེ་བས་ན་ཇི་ལྟར་སྡུག་བསྔལ་གྱི་རྒྱུ་ཆུང་ངུ་ཞིག་བྱུང་ནའང་། མི་སྙན་པ་བརྗོད་པ་ལས་ཀྱང་བདག་བསྲུང་བ། དེ་བཞིན་དུ་གཞན་ལ་བསྲུང་བའི་སེམས་དང་། སྙིང་རྗེའི་སེམས་ནི་དེ་ལྟར་གོམས་པར་བྱའོ།། གོམས་པ་ཡིས་ནི་གཞན་ཕ་མ་དག་གི། ཁུ་བ་དང་ཁྲག་གི་ཐིགས་པ་ཙམ་ལ། བདག་གི་དངོས་པོ་མེད་པར་གྱུར་ཀྱང་ནི། གོམས་པ་འབའ་ཞིག་གིས་བདག་གོ་ཞེས་ནི་ཤེས་པ་ལྟར། དེ་བཞིན་དུ་གོམས་པར་བྱས་ནས་སེམས་ཅན་གཞན་གྱི་ལུས་ལ་ཡང་། བདག་ཅེས་ཅི་ཡི་ཕྱིར་ན་མི་བཟུང་སྟེ་བཟུང་བར་ནུས་སོ།། བདག་གི་ལུས་ནི་གཞན་དག་ཏུའང་། བཞག་པ་དེ་ལྟར་གོམས་པར་བྱས་ན་དཀའ་བ་མེད་དོ།། བདག་ཉིད་ལ་གཅེས་པར་བཟུང་ན་སྐྱོན་དང་བཅས་པར་ཤེས་པ་དང་སེམས་ཅན་གཞན་ལ་གཅེས་པར་བཟུང་བ་ཡང༌། ཡོན་ཏན་རྒྱ་མཚོ་ལྟ་བུར་ཤེས་པར་བྱས་ནས། བདག་གཅེས་འཛིན་གྱི་འཁྲི་བ་ཡོངས་སུ་དོར་བ་དང་། གཞན་དང་དུ་བླང་བ་ནི་བསྒོམ་པར་བྱའོ།། སེམས་ཅན་རྣམ་པ་མང་པོ་རྣམས་ལ་ཇི་ལྟར་བདག་དང་གཞན་དུ་བརྗེ་བ་བསྒོམ་པར་ནུས་སྙམ་ན། ཇི་ལྟར་ལག་པ་ལ་སོགས་པ། ཐ་དད་པ་མང་པོ་རྣམས་ལུས་ཀྱི་ཡན་ལག་དང་ལུས་དེ་ནི་གཅིག་ཁོ་ན་ཡིན་པར་འདོད་པ་ལྟར། དེ་བཞིན་དུ་འགྲོ་བ་ཞེས་གཅིག་ཏུ་ཞེན་ནས་འགྲོ་བའི་ཡན་ལག་ཏུ་ཅི་ཡི་ཕྱིར་ལུས་ཅན་རྣམས་ནི་འདོད་དེ་མཚུངས་པའི་ཕྱིར་རོ། བདག་དང་གཞན་དུ་བརྗེ་བ་འདི་ཡང་གོམས་པ་ཁོ་ནས་འགྲུབ་པར་བསྟན་པ་ནི། ཇི་ལྟར་བདག་མེད་པའི་ལུས་ཀྱི་ཚོགས་པ་འདི་ལ། གོམས་པར་གྱུར་པས་བདག་གི་བློ་འབྱུང་བ། དེ་བཞིན་དུ་སེམས་ཅན་གཞན་རྣམས་ལ་ཡང་། གོམས་པར་གྱུར་པས་བདག་གི་བློ་ཅིས་མི་སྐྱེ་སྟེ་སྐྱེའོ།། སེམས་ཅན་གཞན་རྣམས་ལ་བདག་གི་བློ་སྐྱེས་པ་དེ་ལྟར་ན་ནི་གཞན་གྱི་དོན་ཇི་ལྟར་བྱས་ཀྱང་རང་ལ་ངོ་མཚར་དུ་མི་འཛིན་ཅིང་རློམ་པས་ཁེངས་པ་མི་འབྱུང་སྟེ། བདག་རང་ཉིད་ཀྱིས་ནི་ཟས་ཟོས་ནས། དེའི་ལན་ལ་རེ་བ་མི་འབྱུང་བ་བཞིན་དུ་སེམས་ཅན་གྱི་དོན་བྱས་ཀྱང་དེའི་འབྲས་བུ་ལ་རེ་བ་མེད་དོ།། དེ་བས་ཇི་ལྟར་སྡུག་བསྔལ་གྱི་རྒྱུ་ཆུང་ངུ་ཞིག་བྱུང་ན་ཡང་། མི་སྙན་པ་བརྗོད་པ་ལས་ཀྱང་བདག་བསྲུང་བ་དེ་བཞིན་དུ་འགྲོ་བ་གཞན་ལ་བསྲུང་སེམས་དང་། སྙིང་རྗེའི་སེམས་ནི་དེ་ལྟར་ཡུན་རིང་དུ་གོམས་པར་བྱའོ།། དེ་ལྟར་གོམས་པ་དེ་བས་ན་མགོན་པོ་སྤྱན་རས་གཟིགས། ཐུགས་རྗེ་ཆེན་པོ་དང་ལྡན་པ་དེས་འགྲོ་བ་ཡི། འཁོར་གྱི་ནང་དུ་བག་ཚ་བའི་འཇིགས་པའང་བསལ་བའི་ཕྱིར། རང་གི་མཚན་ཡང་བྱིན་གྱིས་བརླབས་པར་མཛད་དོ།། དེ་ཡང་སྡོང་པོ་བཀོད་པ་ལས། བདག་གི་མིང་ལན་གསུམ་དྲན་པས་འཁོར་གྱི་ནང་དུ་བག་ཚ་བའི་འཇིགས་པ་མེད་པར་གྱུར་ཅིག་ཅེས་གསུངས་སོ།། དཀའ་བ་དག་ལས་ཕྱིར་ལྡོག་པར་མི་བྱ་སྟེ། འདི་ལྟར་གོམས་པར་གྱུར་པའི་མཐུ་ཡིས་ནི། གང་གི་མིང་རྣ་བའི་ལམ་དུ་ཐོས་པ་ན་འཇིགས་པ་སྐྱེ་བ་དེ་ཡང་མཛའ་བར་གྱུར་ཏེ། སླར་དེ་ཉིད་མེད་ན་བདག་མི་དགའ་བར་འགྱུར་བ་ཡིན་ནོ།། གང་ཞིག་བདག་དང་གཞན་མཐའ་ཡས་པའི་སེམས་ཅན་
རྣམས་ནི། མྱུར་དུ་སྡུག་བསྔལ་ཐམས་ཅད་ལས་བསྐྱབ་པར་འདོད་པ་དེས་ནི། བདག་དང་གཞན་དུ་བརྗེ་བ་བྱང་ཆུབ་ཀྱི་སེམས་ཞེས་བྱ་བར། བློ་དམན་པ་རྣམས་ལ་གསང་བར་བྱ་བའི་གནས་མཆོག་ཏུ་གྱུར་པའི་དམ་པ་འདི་ཉིད་སྤྱད་པར་བྱའོ།། ཇི་ལྟར་བདག་སྐྱོན་དང་བཅས་པ་ཉིད་ཡིན་པར་ཤེས་པར་བྱས་ནས་སྤང་བར་བྱ་ཞེ་ན། བདག་གི་ལུས་གང་ལ་རབ་ཏུ་ཆགས་པ་ཡིས། འཇིགས་པའི་གནས་ཆུང་ངུ་སྦྲང་བུ་ལ་སོགས་པ་དག་ལའང་འཇིགས་པ་སྐྱེ་བའི་ཕྱིར། འཇིགས་པ་ཐམས་ཅད་སྐྱེ་བར་འགྱུར་བའི་ལུས་དེ་ལ། སེམས་དང་ལྡན་པ་སུ་ཞིག་དགྲ་བཞིན་དུ་སྡང་
བར་མི་བྱེད། ལུས་གང་གི་བཀྲེས་པ་དང་སྐོམ་པ་དང་གོས་མེད་པ་ལ་སོགས་པ་དང་ནད་དང་གནོད་པ་ཐམས་ཅད་གསོ་བའི་ཆོ་ག་བྱེད་པར་འདོད་པས། བྱ་དང་ཉ་དང་རི་དྭགས་ལ་སོགས་པ་དག །གསོད་པར་བྱེད་ཅིང་གཞན་གྱི་ནོར་འཕྲོག་པར་བྱེད་པའི་ཕྱིར་ལམ་སྒུག་བྱེད་དོ།། དེ་བཞིན་དུ་ལུས་གང་ཞིག་རྒྱལ་སྲིད་ལ་སོགས་པའི་ཁེ་དང་སྐྱེ་བོ་མང་པོ་ལས་རིམ་གྲོ་ཐོབ་པའི་ཕྱིར། ཕ་དང་མ་ཡང་གསོད་པས་མཚམས་མེད་པའི་ལས་བྱེད་ཅིང༌། དཀོན་མཆོག་གསུམ་གྱི་དཀོར་བརྐུས་ཏེ་ཉེ་བའི་མཚམས་མེད་པའི་ལས་བྱས་ནས། དེས་ནི་མནར་མེད་པའི་མེ་ནང་དུ་བསྲེག་པར་འགྱུར་ན། རྣམ་པར་དཔྱོད་པ་དང་ལྡན་པའི་མཁས་པ་སུ་ཞིག་ཉེས་པ་དུ་མའི་འབྱུང་གནས་ཀྱི་ལུས་དེ་ལ་མངོན་པར་འདོད་ཅིང་བསྲུང་བ་དང་མཆོད་པར་བྱེད་ཀྱི། ལུས་འདི་ལ་སུ་ཞིག་དགྲ་བཞིན་དུ་ལྟ་བར་མི་བྱེད་ཅིང་བརྙས་པར་མི་བྱེད་དེ་བྱེད་པར་དེ་རིགས་སོ།། གལ་ཏེ་དངོས་པོ་འདི་གཞན་ལ་བྱིན་ན་བདག་རང་གིས་ཅི་སྤྱོད་ཅེས། བདག་གི་དོན་ལ་སེམས་པ་ནི་འདྲེ་སྟེ་ཡི་དྭགས་སུ་སྐྱེ་བའི་རྒྱུ་ཡི་ཚུལ་དང་།
གལ་ཏེ་འདི་བདག་གིས་སྤྱད་ན་གཞན་དག་ལ་ཅི་སྦྱིན་ཞེས། གཞན་གྱི་དོན་ལ་སེམས་པ་ནི་ལྷ་ཡི་རྒྱུར་གྱུར་པའི་ཆོས་སོ། བདག་བདེ་བར་འདོད་པའི་ཕྱིར་སེམས་ཅན་གཞན་ལ་གནོད་པར་བྱས་ན། དམྱལ་བ་ལ་སོགས་པར་སྡུག་བསྔལ་གྱིས་གདུང་བར་འགྱུར་ལ། གཞན་གྱི་བདེ་བའི་ཕྱིར་བདག་ལ་གནོད་པ་བྱས་ན། ཕུན་སུམ་ཚོགས་པའི་ཡོན་ཏན་ཐམས་ཅད་འཐོབ་པར་འགྱུར་རོ།། བདག་ཉིད་གཞན་ཐམས་ཅད་ལས་མཐོ་བར་འདོད་པ་དེས། ངན་འགྲོ་རུ་སྐྱེ་བ་དང་མིར་གྱུར་ཀྱང་རིགས་དང་གཟུགས་ལ་སྐྱོན་ཆགས་པའི་ངན་པ་དང་གླེན་པར་འགྱུར་ཞིང་། མཐོ་བར་འདོད་པ་དེ་ཉིད་གཞན་ལ་སྤོ་བར་བྱས་ན། བདེ་འགྲོར་འགྲོ་བ་དང་ཀུན་ཀྱིས་མཆོད་པའི་རིམ་གྲོ་འཐོབ་པར་འགྱུར་རོ།། བདག་གི་ལས་བསྒྲུབ་པའི་དོན་དུ་གཞན་དབང་མེད་དུ་བཀོལ་བར་བྱས་ན། འཇིག་རྟེན་ཕྱི་མར་རང་ཉིད་བྲན་དང་སློང་མོའི་འཚོ་བ་ལ་སོགས་པའི་གནས་སྐབས་མྱོང་བར་འགྱུར་ལ། སེམས་ཅན་གཞན་གྱི་དོན་དུ་བདག་ང་རྒྱལ་མེད་པར་བྲན་དུ་སྤྱད་ན། རྗེ་དཔོན་ཉིད་དང་ལོངས་སྤྱོད་ཕུན་སུམ་ཚོགས་པ་སོགས་པ་མྱོང་བར་འགྱུར་རོ།། དེ་ནི་བརྗོད་པའི་དོན་ཉིད་བསྡུས་ནས་བསྟན་པའི་ཕྱིར་འཇིག་རྟེན་ན་བདེ་བ་ཇི་སྙེད་ཡོད་པ། དེ་
དག་ཀུན་གཞན་ལ་ཕན་པ་དང་བདེ་བའི་ཐབས་བསྒྲུབ་པརའདོད་པ་ལས་བྱུང་ཞིང་། འཇིག་རྟེན་ན་སྡུག་བསྔལ་ཇི་སྙེད་ཡོད་པ་དེ་དག་ཀུན་རང་ཉིད་བདེ་བའི་ཐབས་བསྒྲུབ་པརའདོད་པ་ལས་བྱུང་ངོ་།། དེ་དག་གི་དཔེ་བསྟན་པ་ནི་རྒྱས་པར་མང་དུ་བཤད་པ་ལྟ་ཅི་ཞིག་དགོས། མདོར་བསྡུ་ན་བྱིས་པ་སོ་སོའི་སྐྱེ་བོ་རྣམས་ཀྱིས་རང་གི་དོན་བྱེད་པ་དང༌། ཐུབ་པ་སངས་རྒྱས་བཅོམ་ལྡན་འདས་ཀྱིས་གཞན་གྱི་དོན་མཛད་པ། འདིགཉིས་ཀྱི་ནི་ཁྱད་པར་ལ་ལྟོས་ཤིག །གལ་ཏེ་སངས་རྒྱས་དོན་དུ་གཉེར་བ་ལ་ལམ་དེ་དགོས་ཀྱང་འཁོར་བའི་བདེ་བ་ཙམ་འདོད་པ་
རྣམས་ལ་ནི་མ་ཡིན་པས་ཐམས་ཅད་ཀྱི་དབང་དུ་བྱས་ཏེ་འདི་བསྟན་པས་ཅི་བྱ་ཞེ་ན། བདག་གི་བདེ་བ་དང་གཞན་གྱི་སྡུག་བསྔལ་དང་། ཡང་དག་པར་བརྗེ་བར་མ་བྱས་ན། རྫོགས་པའི་སངས་རྒྱས་ཉིད་དུ་མི་འགྲུབ་ཅིང་། དེར་མ་ཟད་འཁོར་བ་ན་ཡང་མཐོ་རིས་ཀྱི་བདེ་བ་ཐོབ་པ་མེད་དོ།། ཤིན་ཏུ་ལྐོག་གྱུར་གྱི་དངོས་པོ་འཇིག་རྟེན་ཕ་རོལ་ཉིད་ཕར་ཞོག་གི། བྲན་གཡོག་རང་གི་ལས་མི་བྱེད་པ་དང་། རྗེ་དཔོན་ཇི་ལྟར་འོས་པའི་རྔན་པ་མི་སྟེར་བ་འདི་གཉིས་ཀྱིས་ནི། མཐོང་བའི་ཆོས་ཚེ་འདིའི་དོན་ཡང་འགྲུབ་པར་མི་འགྱུར་རོ།། མཐོང་བ་ཚེ་འདི་དང་མ་མཐོང་བ་འཇིག་རྟེན་ཕྱི་མའི་བདེ་བ་འགྲུབ་པར་བྱེད་པའི་ཕུན་སུམ་ཚོགས་པའི་བདེ་སྐྱིད་ཐམས་ཅད་ཀྱི་རྒྱུ་བདག་དང་གཞན་དུ་བརྗེ་བའི་སེམས་དེ་ཡོངས་སུ་བོར་ཞིང་། གཞན་དག་ལ་སྡུག་བསྔལ་བསྐྱེད་པར་བྱས་པའི་རྒྱུས། རྨོངས་པའི་དབང་གིས་དམྱལ་བ་ལ་སོགས་པའི་སྡུག་བསྔལ་མི་བཟད་པ་དག་ལེན་ཅིང་འཛིན་པ་ཡིན་ནོ།། འཇིག་རྟེན་དག་ན་ཡིད་མི་བདེ་བའི་འཚེ་བ་གང་ཡོད་པ་དང་། སྡུག་བསྔལ་སྐྱེད་པར་བྱེད་པའི་འཇིགས་པ་དང་ལུས་སེམས་ཀྱི་སྡུག་བསྔལ་ཇི་སྙེད་ཡོད་པར་གྱུར་པ། དེ་ཀུན་བདག་ཏུ་འཛིན་པ་ལས་བྱུང་བ་ཡིན་པས་ན། སྡུག་བསྔལ་
ཐམས་ཅད་ཀྱི་རྒྱུར་གྱུར་པའི་འདྲེ་ཆེན་དེས་ཀོ་བདག་ལ་ཅི་ཞིག་བྱ་སྟེ་དགོས་པ་མེད་དོ།། བདག་ཏུ་འཛིན་པ་དེ་ཉིད་ཡོངས་སུ་མ་བཏང་ན། སྡུག་བསྔལ་རྣམས་སྤོང་བར་མི་ནུས་ཏེ། ཇི་ལྟར་མེ་ལག་ཏུ་ཐོགས་པ་དེ་ནི་མ་བཏང་ན། མེ་དེས་སྲེག་པསྤོང་བར་མི་ནུས་པ་བཞིན་ནོ།། བདག་ཏུ་འཛིན་པས་རང་དང་གཞན་ལ་སྡུག་བསྔལ་བསྐྱེད་པ་དེ་ལྟ་བས་ན་བདག་གི་གནོད་པ་ཞི་བ་དང་། གཞན་གྱི་སྡུག་བསྔལ་ཐམས་ཅད་ཞི་བར་བྱ་བའི་ཕྱིར། བདག་ཉིད་གཞན་ལ་གཏང་བ་དང་། གཞན་རྣམས་བདག་བཞིན་དུ་གཟུང་བར་བྱའོ།། བདག་ནི་སེམས་ཅན་གཞན་གྱི་དབང་དུ་གྱུར་པ་ཡིན་ཅེས། ཡིད་ཁྱོད་ཀྱིས་ངེས་པར་ཤེས་པར་གྱིས་ལ། སེམས་ཅན་ཀུན་ལ་ཕན་པའི་དོན་སྒྲུབ་པ་མ་གཏོགས་པར། ད་ནི་ཡིད་ཁྱོད་ཀྱིས་གཞན་རང་གི་དགོས་པའི་དོན་ལ་མི་བསམ་མོ།། གཞན་རྣམས་ལ་དབང་བའི་མིག་དང་རྣ་བ་ལ་སོགས་པ་ཡིས་ཀྱང་། རང་གི་དོན་སྒྲུབ་པར་རིགས་པ་མ་ཡིན་ལ། གཞན་དེའི་དོན་དུ་བཏང་བའི་མིག་ལ་སོགས་པ་ཡིས། དེ་དག་ལ་ལོག་པར་བྱ་མི་རིགས་སོ།། དེས་ན་བདག་དང་སེམས་
ཅན་གཉིས་ལས་སེམས་ཅན་གཙོ་བོར་བྱ་སྟེ། བདག་གི་ལུས་ལ་གོས་སོགས་འདོད་བྱ་ཡིད་འོང་གི་དངོས་པོ་ཅི་མཐོང་བ། དེ་དང་དེ་ནི་སེམས་ཅན་རྣམས་ལ་སྦྱིན་པར་བྱ་ཞིང༌། གལ་ཏེ་སེར་སྣའི་དབང་གིས་སྦྱིན་པར་མི་ནུས་ན་གཉེན་པོའི་སྟོབས་བསྐྱེད་དེ་ཡོ་བྱད་དེ་དག་ཕྱོགས་ནས་ཀྱང་། ཁྱོད་ཀྱིས་གཞན་དག་ལ་ནི་ཕན་པར་སྤྱོད་ཅིག། ད་ནི་དམན་པ་ལ་སོགས་པ་རྣམས་ལ་ང་རྒྱལ་ལ་སོགས་པའི་སེམས་ཀྱི་སྡིག་པ་བསལ་བར་བཞེད་ནས་དམན་པ་དང་ལ་སོགས་པ་སྟེ་མཉམ་པ་དང་ཆེ་བ་རྣམས་བདག་ཏུ་བཟུང་བར་བྱས་པ་དང་། གཞན་གྱི་གོས་ཉིད་དུ་ནི་བདག་འདུག་པར་བྱས་ནས། རྣམ་རྟོག་སྟེ་ཐེ་ཚོམ་མེད་པའི་སེམས་ཀྱིས་སུ།དམན་པ་དང་བརྗེས་ནས་ཕྲག་དོག་དང་མཉམ་པ་དང་བརྗེས་ནས་འགྲན་སེམས་དང་ཆེ་བ་དང་བརྗེས་ནས་ང་རྒྱལ་བསྒོམ་མོ།། མཐོ་ལ་ཕྲག་དོན་མཉམ་དང་འགྲན།། དམའ་ལ་ང་རྒྱལ་ཞེས་གསུངས་པས་འདི་དག་ཉོན་མོངས་པའི་རང་བཞིན་ཡིན་ཀྱང་བདག་དང་གཞན་དུ་བརྗེས་པས་རྣམ་པར་བྱང་བའི་རྒྱུ་ཉིད་དུ་སྒྱུར་བར་བྱེད་པའོ།། དེ་ནས་ཕྲག་དོག་བསྒོམ་པ་ལ་གཞན་དང་བདག་བརྗེས་ནས་འདི་ནི་འཇིག་རྟེན་གྱིས་བཀུར་བར་བྱས་ཤིང་བདག་ནི་དེ་ལྟར་མིན་ནོ།། འདི་ཡིས་རྙེད་པ་བཞིན་དུ་བདག་གིས་མ་རྙེད་ཅིང་། འདི་ལ་ནི་བསྟོད་པ་བྱས་ཏེ་བདག་ལ་ནི་དེ་ལྟར་མ་ཡིན་པར་སྨོད་དོ།། འདི་བདེ་བར་གནས་ཤིང་བདག་ནི་སྡུག་
བསྔལ་བར་འགྱུར་ལ། བདག་ནི་ཁུར་ཁྱེར་བ་ལ་སོགས་པ་དམན་པའི་ལས་རྣམས་བྱེད་པ་དང་། འདི་ནི་ལུས་དང་སེམས་བདེ་བ་ཉིད་དུ་གནས་སོ།། འདི་ནི་འཇིག་རྟེན་ལ་ཆེ་བར་གྲགས་པ་དང་། བདག་ནི་དམན་པ་ཡོན་ཏན་མེད་པར་གྲགས་ཀྱང་རང་ཉིད་ཡོན་ཏན་དང་ལྡན་པར་བྱས་པས་ཆོག་མོད། བདག་ལ་ཡོན་ཏན་མེད་པས་ཁྱེད་ཅག་ལ་ཅི་ཞིག་བྱ། བདག་ཀྱང་རྣམ་པ་ཀུན་ཏུ་ཡོན་ཏན་མེད་པ་མ་ཡིན་པས་ཡོན་ཏན་དང་ལྡན་པ་ཉིད་དོ།། འཇིག་རྟེན་པའི་ནང་ན་གང་ལ་ལ་བས་འདི་དམན་པ་དེ་ཡང་ཡོད་ཅིང་། གང་ལ་ལ་བས་བདག་མཆོག་ཏུ་གྱུར་པ་དེ་ཡང་ཡོད་དོ།། གལ་ཏེ་ཚུལ་ཁྲིམས་དང་ལྟ་བ་ཉམས་པ་སོགས་ཀྱིས་བདག་ལ་བརྙས་པར་བྱེད་ན་ཚུལ་ཁྲིམས་དང་ལྟ་བ་རྒུད་པ་སོགས་ནི། ཉོན་མོངས་པའི་སྟོབས་ཀྱིས་ཡིན་གྱི་བདག་རང་གི་དབང་གིས་ནི་མིན་ནོ།། ཁྱོད་སྙིང་རྗེ་ཅན་དུ་བལྟ་ན་ཅི་ནུས་པར་བདག་ནི་གསོ་དགོས་ཏེ། དེ་ལྟར་ན་གནོད་པའང་བདག་གིས་དང་དུ་བླང་བར་བྱའོ།། འོན་ཏེ་བདག་འདིའི་གསོ་བར་བྱ་བ་ནི་མིན་པས། རྒྱུ་མཚན་ཅི་ཡི་ཕྱིར་བདག་ལ་བརྙས་པ་བྱེད། དེ་ལ་ཡོན་ཏན་ཡོད་དུ་ཆུག་ཀྱང་བདག་གསོ་བར་མི་ནུས་ན་བདག་ལ་དེ་ཡི་ཡོན་ཏན་གྱིས། ཅི་ཞིག་བྱ་འདི་ཡིས་བདག་རང་ཉིད་ཡོན་ཏན་ཅན་དུ་མཐོང་ཞིང་། སྐྱེ་བོ་དམན་པ་སྡིག་པའི་ལས་བྱས་པས་ངན་འགྲོ་གདུག་པའི་ཁར་གནས་པ། དེ་ལྟ་བུའི་འགྲོ་བ་རྣམས་
ལ་སྙིང་རྗེ་མེད་པས་འདི་ཉིད། ཕྱིར་ལ་ཡོན་ཏན་ཅན་དུ་རློམ་པ་ཡིས། རང་ཉིད་རྒྱལ་བའི་ཕྱིར་མཁས་པ་དག་ལ་ཡང་བསྡོ་བར་འདོད་པས་འདི་ནི་སྐྱོན་ཅན་ནོ་ཞེས་སེམས་པར་བྱས་ཏེ།མཇུག་ཏུ་ཕྲག་དོག། འདི་ཡིས་བརྒྱ་ཕྲག་ཐམས་ཅད་དུ།། འཁོར་བར་བདག་ལ་གནོད་པ་བྱས།།ཞེས་དོན་བསྡུ་བར་བྱའོ།། འགྲན་སེམས་བསྒོམ་པ་ནི་བདག་དང་མཉམ་པ་ཞིག་ལ་ལྟོས་ནས་ནི། རྙེད་པ་ལ་སོགས་པ་གང་དག་གིས་རང་ཉིད་ལྷག་པར་བྱ་བའི་ཕྱིར། བདག་གི་ནོར་གྱི་རྙེད་པ་དང་ཕྱག་བྱ་བ་ལ་སོགས་པའི་བཀུར་སྟི་ནི། འཐབ་མོ་དང་རྩོད་པ་ཡིས་ཀྱང་ངེས་པར་བསྒྲུབ་པར་བྱའོ།། ཅི་ནས་ཀྱང་བདག་གི་ཡོན་ཏན་རྣམས་ནི། འཇིག་རྟེན་ཀུན་ལ་མངོན་པར་གསལ་བ་དང་། གཞན་ཡང་འགྲན་ཟླ་འདི་ཡི་ཡོན་ཏན་གང་དག་སུས་ཀྱང་ཐོས་པར་མི་འགྱུར་བ་དེ་ལྟར་བྱའོ།། བདག་གི་སྐྱོན་ཚུལ་ཁྲིམས་འཆལ་བ་ལ་སོགས་པ་ཡང་སྦ་བར་བྱ་ཞིང༌། འདིའི་སྐྱོན་རྣམས་བསལ་བར་བྱས་ནས་བདག་ནི་སྐྱེ་བོ་མང་པོས་མཆོད་པར་འགྱུར་ཞིང་འདི་ལ་དེ་ལྟར་མིན་པ་དང་། བདག་ནི་དེང་ནས་རྙེད་པ་ལེགས་པར་རྙེད་ཅིང་འདི་དེ་ལྟར་མིན་པ་དང་། བདག་ནི་ཀུན་ཀྱིས་བཀུར་བར་འགྱུར་ཞིང་འདི་ལ་མིན་པ་དང༌། གལ་ཏེ་འདི་ནི་ཚུལ་ཁྲིམས་འཆལ་བ་ལ་སོགས་པ་མ་རུངས་པའི་ལས་བྱས་པར་གྱུར་པ་ན་དེ་ལ་ཡུན་རིང་པོར་བདག་ནི་དགའ་བས་བལྟ་ཞིང་། འགྲོ་བ་ཀུན་ཀྱི་དེ་ལ་ཁྲེལ་ཏེ་བཞད་གད་དང་། ཕན་ཚུན་འདུས་ཏེ་སྨད་པ་དག་ཏུ་བྱའོ་ཞེས་བསམས་ནས། ཡང་མཇུག་ཏུ་འགྲན་སེམས། འདི་ཡིས་བརྒྱ་ཕྲག་ཐམས་ཅད་དུ།། འཁོར་བར་བདག་ལ་གནོད་པ་བྱས།། ཞེས་དོན་བསྡུ་བར་བྱའོ།། 


ང་རྒྱལ་བསྒོམ་པ་ནི། ཉོན་མོངས་ཏེ་དམན་པ་འདི་ཡང་ཡོན་ཏན་གྱིས་མངོན་པར་མཐོ་བ་བདག་དང་ནི། ལྷན་ཅིག་ཏུ་ནི་འགྲན་པ་ཡིན་ཞེས་གྲགས་ཀྱང་། འདི་དང་བདག་ཐོས་པ་དང་ཤེས་རབ་བམ། གཟུགས་དང་རིགས་དང་ནོར་གྱིས་མཉམ་མམ་ཅི། དེ་ལྟར་མི་མཉམ་པའི་ཚུལ་ཀུན་ལ་གྲགས་པ་ཡི། བདག་གི་ཡོན་ཏན་སྐྱེ་བོ་ཀུན་ཀྱིས་ཐོས་ནས་ནི། ལུས་ལས་བ་སྤུ་ལྡང་བར་གྱུར་པའི་དགའ་བ་སྐྱེ་བར་འགྱུར་བའི། བདེ་སྐྱིད་དེ་ཉིད་ལ་ནི་བདག་ཡོངས་སུ་སྤྱོད་པར་བྱེད་དོ།། ཅི་སྟེ་བརྒྱ་ལམ་ཞིག་ན་འདི་ལ་རྙེད་པ་འགའ་ཞིག་ཡོད་པར་གྱུར་ཀྱང་། གལ་ཏེ་ང་ཡི་ལས་བཀའ་བསྒོ་བ་བཞིན་དུ་བྱེད་ན། དེའི་ཚེ་འདི་ལ་འཚོ་བ་ཙམ་ཞིག་བྱིན་ནས། བདག་གི་སྟོབས་ཀྱིས་རྙེད་པ་དེ་དག་བླང་བར་བྱའོ།། གལ་ཏེ་འདི་ནི་བདེ་བ་དང་ལྡན་པར་གྱུར་ན་བདེ་བ་དེ་ལས་ཉམས་པར་བྱ་ཞིང༌། བདག་གིས་འདི་གནོད་པ་དང་སྡུག་བསྔལ་མང་པོ་ལ་རྟག་ཏུ་སྦྱར་བར་བྱའོ་ཞེས་བསམས་ནས། མཇུག་ཏུ་ང་རྒྱལ་འདི་ཡིས་བསྐལ་པ་བརྒྱ་ཕྲག་ཐམས་ཅད་དུ། འཁོར་བའི་གནས་འདིར་བདག་ལ་གནོད་པ་བྱས་པས། དེ་ནི་འདིའི་དབང་དུ་འགྲོ་བར་མི་བྱའོ་ཞེས་ཅིས་ཀྱང་དྲན་པར་བྱའོ།། ཀྱེ་མ་ཡིད་ཁྱོད་ཀྱིས་རང་དོན་འབའ་ཞིག་བྱེད་པར་འདོད་པ་ཡིས་ཐོག་མ་མེད་པའི་འཁོར་བར་གཞལ་བར་མི་ནུས་པའི་བསྐལ་པ་གྲངས་མེད་དཔག་ཏུ་མེད་པ་འདས་པར་གྱུར་ཀྱང་། ལུས་དང་སེམས་ཀྱི་ངལ་བ་ཆེན་པོ་དེ་ལྟ་བུས། ཁྱོད་ཀྱིས་རང་ལ་སྡུག་བསྔལ་འབའ་ཞིག་བསྒྲུབས་པར་བྱས་སོ།། སླར་རང་ཉིད་ཀྱི་དོན་ལ་འབད་པ་དེ་ལྟར་ངེས་པར་སེམས་ཅན་གཞན་དག་གི། དོན་ལ་རབ་ཏུ་འཇུག་པར་གྱིས་ཤིག་དང་། ཐུབ་པའི་བཀའ་ཡིས་ནི་དུས་ནམ་དུ་ཡང་མི་སླུ་བས། བདག་གཞན་བརྗེ་བ་དེ་ཡི་ཡོན་ཏན་ཕྱིས་ཁྱོད་ཀྱིས་མཐོང་བར་འགྱུར་རོ།། གལ་ཏེ་ཁྱོད་ཀྱིས་སྔ་དུས་སུ། བདག་གཞན་བརྗེ་བའི་ལས་འདི་བྱས་པར་གྱུར་ན་ནི། ད་ལྟ་སངས་རྒྱས་ཀྱི་སའི་ཕུན་སུམ་ཚོགས་པའི་བདེ་བ་མིན་པ། སྡུག་བསྔལ་གནས་སྐབས་འདི་འདྲ་བར་འགྱུར་མི་སྲིད་དོ།། དེ་བས་ན་འདི་ལྟར་གཞན་དག་གི། ཁུ་བ་དང་ཁྲག་གི་ཐིགས་པ་ལ། ཁྱོད་ཀྱིས་འདི་ནི་བདག་གི་ལུས་སོ་ཞེས་ངར་འཛིན་བྱས་པ་ལྟར། དེ་བཞིན་དུ་སེམས་ཅན་གཞན་ལའང་གོམས་པར་གྱིས་ཤིག། གཞན་གྱི་རྟོག་ཆེན་པ་བྱས་ནས་ནི། བདག་གི་ལུས་ལ་བརྟགས་ནས་ཡིད་དུ་འོང་བ་ཅི་སྣང་བ། དེ་དང་དེ་ཉིད་གཞན་ལ་སྦྱིན་པར་བྱ་ཞིང་། གལ་ཏེ་སྦྱིན་པར་མ་ནུས་ན་ཕྲོགས་པར་བྱས་ནས་ཀྱང་། ཁྱོད་ཀྱིས་གཞན་ལ་ཕན་པར་སྤྱོད་ཅིག
བདག་སྐྱིད་ཅིང་གཞན་ནི་མི་སྐྱིད་ལ། བདག་མཐོ་ཞིང་གཞན་ནི་དམའ་བ་དང་། བདག་ལ་ནི་ཕན་པར་བྱེད་པའི་གཉེན་ཡང་ལ་གཞན་ལ་ནི་དེ་ལྟར་མིན་ཞེས།བདག་ལ་ཕྲག་དོག་ཅིག་ཅིས་མི་བྱེད། བདག་ནི་ལོངས་སྤྱོད་ལ་སོགས་པའི་བདེ་བ་དང་བྲལ་བར་གྱིས་ཏེ། གཞན་གྱི་དབུལ་
ཕོངས་ལ་སོགས་པའི་སྡུག་བསྔལ་རྣམས་བདག་ལ་སྦྱོར། གང་གི་ཚེ་འདི་ཡིས་ནི་ད་ལྟ་ཅི་བྱེད་པ་ཡིན་ཅེས། བདག་གི་ཆོས་མིན་བྱེད་པའི་སྐྱོན་ལ་བརྟག་པར་གྱིས། གཞན་གྱིས་ཉེས་པ་བྱས་པ་རྣམས་ལ་ཡང་། བདག་གིས་བྱས་པ་ཡིན་ནོ་ཞེས་རང་གི་སྐྱོན་དུ་བསྒྱུར་བར་བྱོས་ལ། བདག་གིས་ཉེས་པ་ཆུང་ངུ་ཞིག་བྱས་ཀྱང་། སྐྱེ་བོ་མང་པོ་ལ་མངོན་པར་བྱས་ནས་རབ་ཏུ་ཤོགས་ཤིག། རང་ལ་གྲགས་པ་འདོད་པ་ནི་གཞན་གྱི་ཡོན་ཏན་གྱི་གྲགས་པ་ལྷག་པར་བརྗོད་པས། རང་གི་གྲགས་པ་ཟིལ་གྱིས་ནོན་པ་དང་། བདག་ནི་བྲན་གྱི་ཐ་མ་ལྟར་ང་རྒྱལ་མེད་པར་བྱས་ནས།
གཞན་གྱི་དགོས་པའི་དོན་རྣམས་ཀུན་ལ་བཀོལ་བར་གྱིས་ཤིག། བདག་འདི་ནི་ཉེས་པ་དུ་མའི་སྐྱོན་དང་བཅས་པའི་རང་བཞིན་ཏེ། གློ་བུར་གྱི་ཡོན་ཏན་ཅུང་ཟད་སྐྱེས་ཀྱང་དེའི་ཆ་ལས་མི་བསྟོད་དོ།། འདི་ཡི་ཡོན་ཏན་གྱི་ཕྱོགས་ཐམས་ཅད་ཅི་ནས་ཀྱང་། སྐྱེ་བོ་འགས་ཀྱང་མི་ཤེས་པ་དེ་ལྟར་སྦ་བར་གྱིས་ཤིག། མདོར་ན་སྔར་བདག་གི་དོན་གྱི་ཕྱིར། ཁྱོད་ཀྱིས་གཞན་ལ་གནོད་པ་བྱས་པ་གང་ཡིན་པའི་གནོད་པ་དེ་འདྲ་བ་རྣམས་ད་ཕྱིན་ཆད་སེམས་ཅན་རྣམས་ཀྱི་དོན་གྱི་ཕྱིར། བདག་རང་ཉིད་ལ་ནི་འབབ་པར་གྱིས་ཤིག། བདག་འདི་ནི་མགོ་འཕང་བསྟོད་དེ་གཉའ་དྲག་འགྱུར་བའི་ཚུལ་དུ། ཤེད་བསྐྱེད་པར་ནི་མི་བྱ་སྟེ།། བག་མ་གསར་པ་འོང་བའི་ཚུལ་བཞིན་དུ་བྱ་བ་མི་འོས་པའི་ལས་བྱེད་པ་ལ་ངོ་ཚ་བ་དང་ཡང་དག་པའི་ཆོས་ལས་ཉམས་ཀྱིས་དོགས་པའི་འཇིགས་པ་དང་དབང་པོ་རྣམས་བསྡམས་ཏེ་བཞག་པར་བྱའོ།། ཐོག་མར་བདག་དང་གཞན་དུ་བརྗེ་བའི་བསམ་པ་དེ་བྱ་ལ་སྦྱོར་བས་ཀྱང་དེ་ལྟར་གནས་པར་བྱ་ཞིང༌། གལ་ཏེ་དེ་ལྟར་ཁྱོད་ཀྱིས་མི་བྱ་བ། དེ་ལྟར་ན་སེམས་འདི་ནི་གཉེན་པོས་དབང་དུ་བྱ་སྟེ། སྤང་བླང་གི་གནས་དེ་ལས་འདས་ན་སེམས་ཁྱོད་ཚར་གཅད་པར་བྱའོ།། འོན་ཏེ་འཇམ་པོའི་དག་གིས་དེ་ལྟར་གདམས་ཀྱང་ནི། སེམས་ཁྱོད་དེ་ལྟར་བསྒྲུབ་པར་མི་བྱེད་ན། ཁྱོད་ལ་རང་དོན་ཡིད་བྱེད་ཀྱིས་བསྐྱེད་པའི་ཉེས་པ་ཀུན་བསྟེན་པས། ཁྱོད་ཉིད་ཚར་བཅད་པར་བྱ་བ་ཁོ་ནར་ཟད་དོ།། ཁྱོད་ཀྱིས་རང་གི་དོན་བྱ་བ་ལ་སེམས་པས་ཁོ་བོ་གར་བརླགས་པར་བྱས་པའི་སྔོན་གྱི་དུས་དེ་ནི་ཁྱོད་ཀྱི་སྐྱོན་མ་མཐོང་བའི་དུས་གཞན་ཡིན་ཏེ། ད་ནི་ངས་གསུང་རབ་ཀྱི་རྗེས་སུ་འབྲངས་ཏེ་ལེགས་པར་བརྟགས་པས་སེམས་འདི་ཉེས་པ་ཐམས་ཅད་ཀྱི་རྩ་བར་མཐོང་བས་ད་ཁྱོད་ཉིད་གང་དུ་འགྲོ། ཁྱོད་ཀྱི་ངར་འཛིན་པའི་དྲེགས་པ་ཀུན་གཞོམ་པར་བྱའོ། ད་དུང་དུ་ཡང་བདག་ལ་རང་གི་དོན་གྱི་བྱ་བ་ཞིག་ཡོད་སྙམ་པའི་སེམས་པ་དེ་མྱུར་དུ་དོར་ཅིག།བདག་གིས་མཐའ་ཡས་པའི་སེམས་ཅན་གཞན་དག་ལ་ཁྱོད་བཅོང་གིས། ཁྱོད་ གཞན་གྱི་དོན་མ་ནུས་སོ་སྙམ་དུ་སྐྱོ་བར་མ་སེམས་པར་ཞོ་ཤ་སྟེ་ནུས་པ་ཕུལ་ཅིག། རྒྱུ་མཚན་གང་གིས་ནི་བདག་ལ་མི་མགུ་བའི་བློས་ཡོངས་སུ་གཏོང་བར་སྤྱོད་ཅེ་ན། གལ་ཏེ་བདག་བླང་དོར་གྱི་གནས་ལ་བག་མེད་པར་གྱུར་ནས་། སེམས་ཁྱོད་བདག་དང་གཞན་དུ་བརྗེས་ཏེ་སེམས་ཅན་རྣམས་ལ་མ་བྱིན་ན། ཁྱོད་ཀྱིས་ཁོ་བོ་དམྱལ་བ་ཡི།། སྲུང་མ་འཇིགས་སུ་རུང་བ་རྣམས་ལ་སྦྱིན་དུ་ངེས་ཏེ་ཐེ་ཚོམ་ཡོད་པ་མ་ཡིན་ནོ།། འོན་
ཏེ་བདག་གིས་དེ་ལྟར་གྱུར་པའི་གནོད་པ་བྱས་སམ་ཞེ་ན། དེ་ལྟར་ཁྱོད་ཀྱིས་སྔར་ཡང་རེ་ལྟ་ཞིག་སྟེ་ཡུན་རིང་དུ་ཁོ་བོ་དམྱལ་བའི་སྲུང་མ་རྣམས་ལ་བྱིན་པས་ཡུན་རིང་པོར་སྡུག་བསྔལ་བར་བྱས་པས། ད་ནི་སྔར་གྱི་ཁོན་རྣམས་ཀྱང་དྲན་པར་བྱས་ཏེ། ཁྱོད་ཀྱིས་རང་དོན་བྱེད་པར་སེམས་པ་དེ་གཞོམ་པར་བྱའོ།། དེ་སྟེ་བདག་ནི་དགའ་བའི་ཐབས་ལ་བརྩོན་པར་འདོད་ན། རང་ལ་བདག་གིས་དགའ་བར་མི་བྱ་ཞིང་དེ་སྟེ་དག་ནི་འཇིགས་པ་ཐམས་ཅད་ལས་བསྲུང་བར་འདོད་ན། སེམས་ཅན་གཞན་དག་འཇིགས་པ་ཐམས་ཅད་ལས་རྟག་ཏུ་བསྲུང་བར་བྱའོ།། ཇི་ལྟ་ཇི་ལྟར་རང་བཞིན་ཕྱིན་ཅི་ལོག་ཏུ་གྱུར་པའི་ལུས་འདི་ནི་གཅེས་པར་བཟུང་སྟེ་ཡོངས་སུ་སྐྱོང་བར་བྱེད་པར་གྱུར་པ། དེ་ལ་དེ་ལྟར་ཤིན་ཏུ་ནི།། བཟེ་རེ་ཅན་དུ་གྱུར་པ་སྡུག་བསྔལ་ཕྲ་མོ་ཙམ་ཡང་བཟོད་པར་མི་ནུས་པ་ཉིད་དུ་ལྷུང་བར་འགྱུར་རོ།། ལྷུང་དུ་ཆུག་མོད། དེ་ལ་ཉམས་པ་ཅི་ཞིག་ཡོད་སྙམ་ན། དེ་ལྟར་ལྷུང་བར་གྱུར་པ་དེ་ཡི་ཡང་། འདོད་པ་ནི་ས་ཡི་དཀྱིལ་འཁོར་འདི་ཐམས་ཅད་ཀྱིས་ཀྱང་། རྫོགས་པར་ནུས་པ་ཡོད་པ་མིན་ན། དེ་ཡི་འདོད་པ་བཞིན་དུ་སུ་ཞིག་གིས་བྱེད་པར་ནུས། ནུས་པ་མེད་ཅིང་འདོད་པ་ཆེ་བ་རྣམས་ལ་ཞེ་སྡང་ལ་སོགས་པའི་ཉོན་མོངས་དང་། ཕྲག་དོག་གི་དབང་གིས་བསམ་པ་ཉམས་པའང་སྐྱེ་བར་འགྱུར་རོ།། གང་ཞིག་ལུས་དང་ལོངས་སྤྱོད་ཀུན་ལ་ལྟོས་པ་མེད་
པར་གནས་པ། དེ་ཡི་ཕུན་སུམ་ཚོགས་པ་ནི་ཟད་མི་ཤེས་པས། དེ་བས་ན་རང་གི་ལུས་ཀྱི་འདོད་པ་ནི། འཕེལ་བའི་ཕྱིརསྐབས་དབྱེ་བར་མི་བྱ་སྟེ། གང་ཞིག་འདོད་པར་བྱ་བའི་དངོས་པོ་ཡིད་དུ་འོང་བ་མི་འཛིན་པ། དེ་ནི་དང་པོ་བསྒྲུབ་སླ་ཞིང་བར་དུ་དེ་ལ་ཞེན་པ་མེད་པ་དང་ཐ་མ་ཡང་བྲལ་བའི་སྡུག་བསྔལ་མེད་པས་དངོས་པོ་བཟང་པོ་ཡིན་ནོ།། ལོངས་སྤྱོད་འདི་ལྟར་ཡིན་ཀྱང་ལུས་འདི་གཅེས་པར་འཛིན་འོས་སོ་ཞེ་ན། ལུས་འདི་ཇི་ལྟར་བྱས་ཀྱང་ཐ་མར་ཐལ་བའི་རང་བཞིན་དུ་གྱུར་པས་མཐར་གཏུགས་ཤིང་། དེ་ལྟ་ཡང་མི་གཡོ་བ་གཞན་གྱིས་ཏེ་ཡིད་ཀྱིས་བསྐྱོད་པར་བྱ་བ། མི་གཙང་བའི་རང་བཞིན་གྱི་གཟུགས་དེ་ནི་འཇིགས་པ་ཐམས་ཅད་ཀྱི་རྒྱུར་གྱུར་པས་མི་བཟད་པ་སྟེ། དེ་ལྟ་བུ་འདི་ལ་ཅི་
ཕྱིར་བདག་ཏུ་འཛིན་པར་བྱེད། བདག་གསོན་ནམ་ཡང་ན་ཤི་ཡང་བླའི། བདག་ལ་འཁྲུལ་འཁོར་ལྟ་བུ་འདིས་ཅི་ཞིག་བྱ། བོང་བ་ལ་སོགས་པ་དང་ལུས་འདི་ཁྱད་ཅི་ཞིག་ཡོད་དེ་མེད་ན། ཀྱི་ཧུད་འདི་ལ་ང་འོ་སྙམ་པའི་ང་རྒྱལ་ཅིའི་ཕྱིར་སེལ་བར་མི་བྱེད། ལུས་ཀྱི་ཁ་ཏ་བྱས་ཏེ་ཀུན་ཏུ་འཛིན་པ་ཡིས། དོན་མེད་ལུས་ཀྱི་ཕྱིར་པའི་སྡུག་བསྔལ་མང་པོ་ཉེ་བར་བསགས་ནས། རྗེས་སུ་ཆགས་པ་དང་ཁོང་ཁྲོ་བ་ཡིས་ཤིང་དང་མཚུངས་པ་འདི་ལ་འབད་པས་ཅི་ཞིག་བྱ། བདག་གིས་འདི་ལྟར་གཅེས་པར་བསྐྱངས་པའམ། བྱ་རྒོད་དང་ཝ་ལ་སོགས་པ་རྣམས་ཀྱིས་ཟོས་ཀྱང་རུང་། བདག་ལ་ཆགས་པ་མེད་ཅིང་བྱ་རྒོད་ལ་སོགས་པ་དེ་དག་ལ་ཞེ་སྡང་བ་ཡོད་པ་མིན་ན། ཅི་སྟེ་བདག་ལུས་དེ་ལ་ཆགས་པར་བྱེད། ལུས་གང་ཞིག་སྨོད་པས་ཁྲོ་བ་མེད་པ་དང་། ལུས་གང་ཞིག་བསྟོད་པས་མགུ་བར་འགྱུར་བ་མེད་པས། གལ་ཏེ་ལུས་དེ་ཉིད་ལ་ཤེས་པ་མེད་ན། བདག་གིས་རྒྱུ་མཚན་གང་གི་ཕྱིར་ངལ་བ་བྱས་ཏེ་དེ་ནི་དོན་མེད་དོ་སྙམ་དུ་དགོངས་པའོ།། ལུས་ཀྱིས་དེ་དག་མི་ཤེས་ཀྱང་གང་ཞིག་ལུས་འདི་འདོད་ཅིང་ཡིང་དུ་འོང་བར་གྱུར་པ། དེ་དང་བདག་བཤེས་པ་ཡིན་ནོ་ཞེ་ན། ལུས་ཅན་ཐམས་ཅད་རང་གི་ལུས་འདོད་ཅིང་ཡིད་དུ་འོང་བར་གྱུར་པས། དེ་ལ་བདག་གོ་ཅིས་མི་དགའ་སྟེ་དགའ་བར་རིགས་སོ།། དེ་བས་བདག་གིས་ཆགས་པ་དང་ཞེན་པ་མེད་པར། འགྲོ་བ་རྣམས་ལ་ཕན་པའི་ཕྱིར་ལུས་འདི་བཏང་བར་བྱའོ། དེས་ན་ལུས་འདི་ལ་ཉེས་པ་སྟེ་སྡུག་བསྔལ་མང་ཡང་། ལས་བྱེད་པ་རྣམས་ཀྱི་སྤྱད་དེ་མཁོ་བའི་དངོས་པོ་བཞིན་དུ་བཟུང་བར་བྱའོ།། དེ་བས་བྱིས་པའི་སྤྱོད་པ་དོན་མེད་པ་ལ་ཞེན་པས་ཆོག་སྟེ་དགོས་པ་མེད་ལ། བདག་གིས་མཁས་པའི་ཚོགས་རྒྱལ་བའི་སྲས་པོ་རྣམས་ཀྱི་རྗེས་སུ་བསྙེགས་ཏེ། ལེའུ་བཞི་པ་ལ་སོགས་པར་བསྟན་པའི་བག་ཡོད་ཀྱི་གཏམ་ནི་དྲན་པར་བྱས་ཏེ་སེམས་ལ་བཞག་ནས། གཉིད་དང་རྨུགས་པ་ལ་སོགས་ཏིང་ངེ་འཛིན་གྱི་སྒྲིབ་པ་རྣམས་བཟློག་པར་བྱའོ།། རྒྱལ་སྲས་ཐུགས་རྗེ་ཆེན་པོ་མངའ་བ་རྣམས་ལྟར། རིགས་པའི་ལས་ལ་གཉེན་པོའི་སྲན་ནི་གཟུག་པར་བྱ་སྟེ། ཉིན་མཚན་ཕྱེད་པར་ཏེ་མཉམ་པར་མ་འབད་ན། བདག་གི་སྡུག་བསྔལ་འདི་ནམ་མཐར་ཕྱིན་པར་འགྱུར་ཏེ་མི་འགྱུར་རོ།། དེ་བས་ན་སེར་སྣ་ལ་སོགས་པ་ཉོན་མོངས་པའི་སྒྲིབ་པ་དང་འཁོར་གསུམ་དུ་རྣམ་པར་རྟོག་པའི་ཤེས་བྱའི་སྒྲིབ་པ་དག་བསལ་བའི་ཕྱིར། ཕྱིན་ཅི་ལོག་པའི་ལམ་ལས་སེམས་བླན་ཏེ། ཡང་དག་པ་དགེ་བའི་དམིགས་པ་སྤྱི་དང་བདག་དང་གཞན་དུ་མཉམ་པ་དང་བརྗེ་བའི་དོན་ལ་རྟག་པར་ཡང་། བདག་གིས་མཉམ་པར་བཞག་པར་བྱའོ།། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསམ་གཏན་བསྟན་པ་ཞེས་བྱ་བ་སྟེ་ལེའུ་བརྒྱད་པའོ།།
དེ་ལ་བསྟན་བཅོས་འདིར་བརྗོད་མ་ཐག་པའི་མཚན་ཉིད་ཅན་སྦྱིན་པ་ལ་སོགས་ཡན་ལག་འདི་དག་ཐམས་ཅད་ནི། ཐུབ་པས་ཇི་ལྟར་གནས་པའི་རྟེན་ཅིང་འབྲེལ་བར་འབྱུང་བ་དངོས་པོའི་དེ་ཁོ་ན་ཉིད་རབ་ཏུ་རྣམ་པར་འབྱེད་པའི་ཤེས་རབ་ཀྱི་དོན་དུ་གསུངས་ཏེ། སྦྱིན་པ་ལ་སོགས་པ་འཁོར་གསུམ་མི་དམིགས་པའི་སྦྱོར་བས་ཡོངས་སུ་སྦྱངས་ཏེ་དུས་རིང་དུ་གོམས་པས་མ་རིག་པས་བསྐྱེད་པའི་རྣམ་པར་རྟོག་པའི་དྲ་བ་མཐའ་དག་བྲལ་ནས་སྒྲིབ་གཉིས་སྤངས་ཤིང་། བདག་མེད་གཉིས་ཐུགས་སུ་ཆུད་པའི་རང་བཞིན་ཕན་པ་ཐམས་ཅད་ཀྱི་གཞིར་གྱུར་པ་དོན་དམ་པའི་དེ་ཁོ་ན་ཉིད་ཀྱི་བདག་ཉིད་དེ་བཞིན་གཤེགས་པའི་ཆོས་ཀྱི་སྐུ་མངོན་པར་ཐོབ་པར་བྱེད་པས་ཤེས་རབ་ནི་གཙོ་བོ་ཡིན་ཅིང་སྦྱིན་པ་ལ་སོགས་པ་ནི་ཕལ་པ་ཡིན་པའི་ཕྱིར་རོ།། དེ་ཡང་ཇི་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། རབ་འབྱོར་འདི་ལྟ་སྟེ། དཔེར་ན་ཉི་མའི་དཀྱིལ་འཁོར་དང་ཟླ་བའི་དཀྱིལ་འཁོར་ནི་གླིང་བཞིར་ལས་བྱེད་ཅིང་། གླིང་བཞིའི་རྗེས་སུ་འགྲོའོ།། གླིང་བཞིའི་
རྗེས་སུ་འབྲང་ངོ་།། རབ་འབྱོར་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཕ་རོལ་ཏུ་ཕྱིན་པ་ལྔར་ལས་བྱེད་ཅིང་། ཕ་རོལ་ཏུ་ཕྱིན་པ་ ལྔའི་རྗེས་སུ་འགྲོའོ།། ཕ་རོལ་ཏུ་ཕྱིན་པ་ལྔའི་རྗེས་སུ་འབྲང་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་སྦྱིན་པ་ལ་སོགས་པ་ལྔས་ཕ་རོལ་ཏུ་ཕྱིན་པའི་མིང་མི་འཐོབ་བོ།། རབ་འབྱོར་འདི་ལྟ་སྟེ། དཔེར་ན་འཁོར་ལོས་སྒྱུར་བའི་རྒྱལ་པོ་དང་བྲལ་ན་རིན་པོ་ཆེ་སྣ་བདུན་གྱིས་འཁོར་ལོས་སྒྱུར་བའི་མིང་མི་འཐོབ་བོ།། རབ་འབྱོར་དེ་བཞིན་དུ་སྦྱིན་པ་ལ་སོགས་པ་ལྔ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་ཕ་རོལ་ཏུ་ཕྱིན་པའི་མིང་མི་འཐོབ་བོ། ཞེས་པ་ལ་སོགས་པར་གསུངས་སོ།། ཡང་ན་ཡན་ལག་ཅེས་པ་འདས་མ་ཐག་པའི་ཞི་གནས་ཀྱི་བདག་ཉིད་ཀྱི་རྒྱུན་ཏེ། ཞི་གནས་ཀྱི་ཡོངས་སུ་དག་པར་བྱས་པའི་སེམས་ཀྱི་རྒྱུན་ལ་ཤེས་རབ་སྐྱེ་བས་ལེགས་པར་སྦྱངས་པའི་ཞིང་ལས་འབྲས་བུ་སྐྱེ་བ་བཞིན་དུའོ།། དེ་ཡི་ཕྱིར་ན་སྡུག་བསྔལ་གསུམ་གྱིས་སྡུག་བསྔལ་བའི་འགྲོ་བ་མཐའ་ཡས་པའི་སྡུག་བསྔལ་དག། ཞི་བར་འདོད་པས་རྒྱུར་གྱུར་པ་དང་འབྲས་བུར་
གྱུར་པའི་ཤེས་རབ་རྣམ་པ་གཉིས་ལས་ཐོག་མར་རྒྱུ་དང་ཤེས་རབ་བསྐྱེད་པར་བྱའོ།། སྒྲིབ་པས་ན་ཀུན་རྫོབ་སྟེ་མ་རིག་པ་དང་། རྟེན་པས་ན་ཀུན་རྫོབ་སྟེ་འདི་ཡོད་པས་འདི་འབྱུང་བ་སོགས་དང་། བརྡར་བཏགས་པས་ན་ཀུན་རྫོབ་སྟེ་ཐ་སྙད་དུ་བྱ་བ་དང་བཅས་པ་ཀུན་རྫོབ་ཀྱི་བདེན་པ་དང་ཡོད་པ་དང་མེད་པ་དང་གཉི་ག་དང་གཉི་ག་བཀག་པའི་རང་བཞིན་མེད་པ་གདོད་མ་ནས་ཉེ་བར་ཞི་བ་ནི་དོན་དམ་པ་སྟེ། འདི་ནི་བདེན་པ་གཉིས་སུ་འདོད་ལ། བདེན་པ་བཞིར་བཤད་པ་ཡང་འདིར་འདུས་ཏེ། འདི་ལྟར་སྡུག་བསྔལ་དང་ཀུན་འབྱུང་བ་དང་ལམ་གྱི་བདེན་པ་རྣམས་ཀུན་རྫོབ་ཀྱི་བདེན་པ་དང་། འགོག་བདེན་ནི་དོན་དམ་པའི་བདེན་པ་ཡིན་ནོ།། དོན་དམ་པའི་བདེན་པ་ནི་མཚན་ཉིད་ཐམས་ཅད་ལས་འདས་པས་རྣམ་པར་རྟོག་པའི་བློ་ཡི་སྤྱོད་ཡུལ་མིན་ལ། བློ་ལ་སྣང་བ་དང་མི་སྣང་བའི་དབང་གིས་དངོས་པོ་དང་དངོས་མེད་བདེན་པ་
དང་བདེན་པ་མིན་པ་ལ་སོགས་པ་ཇི་ལྟ་ན་རྣམ་པར་གཞག་པ་ཐམས་ཅད་ནི་ཀུན་རྫོབ་ཡིན་པར་བརྗོད་དོ།། ཇི་སྐད་དུ། རབ་རིབ་མཐུ་ཡིས་སྐྲ་ཤད་ལ་སོགས་པའི།། ངོ་བོ་ལོག་པ་གང་ཡིན་རྣམ་བརྟགས་པ།། དེ་ཉིད་བདག་ཉིད་གང་དུ་མིག་དག་པས།། མཐོང་དེ་དེ་ཉིད་དེ་བཞིན་འདིར་ཤེས་ཀྱིས།། ཞེས་གསུངས་སོ།། བདེན་པ་གཉིས་པོ་དེ་ལ་རྟོགས་པ་པོ་འཇིག་རྟེན་རྣམ་པ་གཉིས་མཐོང་སྟེ། ཞི་ལྷག་གི་ཏིང་ངེ་འཛིན་གང་ལ་ཡོད་པའི་རྣལ་འབྱོར་པ་དང་དེ་མེད་པའི་་ཕལ་པའོ།། དེ་ལ་འཇིག་རྟེན་ཕལ་པ་རྣམས་ནི། རྣལ་འབྱོར་འཇིག་རྟེན་གྱིས་གནོད་ཅིང་།།སླར་ཅིག་ཤོས་ཀྱིས་ནི་རྣལ་འབྱོར་པའི་ཤེས་པ་ལ་གནོད་པ་མ་ཡིན་ཏེ། མིག་ནི་རབ་རིབ་ཅན་གྱིས་དམིགས་པ་ཡིས།། རབ་རིབ་མེད་ཤེས་ལ་གནོད་མིན་ཇི་ལྟར།། དེ་བཞིན་དྲི་མེད་ཡེ་ཤེས་སྤངས་པའི་བློས།། དྲི་མེད་བློ་ལ་གནོད་པ་ཡོད་མ་ཡིན།། ཞེས་གསུངས་པ་ཡིན་ནོ།། ཕལ་པ་འབའ་ཞིག་ལ་གནོད་པར་མ་ཟད་རྣལ་འབྱོར་པ་ཡང་བློ་སྟེ་ཤེས་རབ་ཀྱི་ཁྱད་པར་དང་ཏིང་ངེ་འཛིན་དང་སྙོམས་པར་འཇུག་པ་ལ་སོགས་
ཀྱིས། ས་གོང་མ་གོང་མ་ལ་གནས་པ་རྣམས་ཀྱིས་འོག་མ་འོག་མ་དག་ལ་གནོད་དོ།། གནོད་ཅེས་པ་ནི་ཟིལ་གྱིས་གནོན་ཞེས་པའི་ཐ་ཚིག་གོ།རྣལ་འབྱོར་པའི་བློའི་ཁྱད་པར་ལས་ཕལ་པའི་ཤེས་པ་འཁྲུལ་པ་ཡིན་ནོ་ཞེས་ཇི་ལྟར་རྟོགས་པར་ནུས་ཞེ་ན། རྣལ་འབྱོར་པ་དང་ཕལ་པ་གཉིས་ཀ་ཡང་སྒྱུ་མ་དང་རྨི་ལམ་ལ་སོགས་པ་ནི་རང་བཞིན་མེད་པར་འདོད་པའི་ཕྱིར་དཔེས་ཆོས་ཐམས་ཅད་རང་བཞིན་མེད་པ་ཉིད་དུ་སྟོན་པ་ཡིན་ནོ།། འོ་ན་སེམས་ཅན་ཐམས་ཅད་གདོན་པའི་བསམ་པས་སྦྱིན་པ་ལ་སོགས་པའི་ཚོགས་ཡོངས་སུ་རྫོགས་པའི་ཕྱིར་བྱང་ཆུབ་སེམས་དཔའ་ཡང་ཇི་ལྟར་འཇུག་པར་འགྱུར་ཏེ། དེ་རྣམས་རང་བཞིན་མེད་པ་ཡིན་པའི་ཕྱིར་ཞེ་ན། འབྲས་བུའི་དོན་དུ་མ་དཔྱད་པར་དེའི་རྒྱུ་ལ་འཇུག་པའི་ཕྱིར་ཏེ།དེ་ལྟར་གྱུར་ན་དེ་ལ་འདི་ནི་རྟེན་ཅིང་འབྲེལ་བར་འབྱུང་བའི་ངེས་པ་ཡོད་པའི་ཕྱིར་རྒྱུ་དང་འབྲས་བུ་ལ་འགལ་བ་མེད་དོ།། གལ་ཏེ་སྒྱུ་མ་ལ་སོགས་པ་དང་མཚུངས་པའི་དངོས་པོའི་རང་གི་ངོ་བོ་རྣལ་འབྱོར་པས་རྟོགས་པ་དེ་ཉིད་སྐྱེ་བོ་ཕལ་པས་རྟོགས་ན་ཇི་ལྟར་གོང་དུ་ལོག་པར་རྟོག་པ་ཡོད་པར་འགྱུར་ཞེ་ན། འཇིག་རྟེན་པ་ཡི་རྒྱུ་དང་རྐྱེན་ལ་བརྟེན་པའི་དངོས་པོའི་རང་བཞིན་མཐོང་ཞིང་མཐོང་བ་འབའ་ཞིག་ཏུ་མ་ཟད། ཡང་དག་པ་སྟེ་དོན་དམ་པ་ཉིད་དུའང་རྟོག་པར་བྱེད་ཀྱི། རྣལ་འབྱོར་པས་མཐོང་བ་བཞིན་སྒྱུ་མལྟ་བུར་མཐོང་བ་མིན་པས་འདིར། རྣལ་འབྱོར་པ་དང་འཇིག་རྟེན་པ་ལྷན་ཅིག་རྩོད་དེ། དེ་ལྟར་གྱུར་ན་ཡང་གང་སྐྱེ་བོ་མ་ལུས་པས་ཐུན་མོང་དུ་མངོན་སུམ་གྱི་ཚད་མས་མཐོང་བའི་དངོས་པོའི་རང་བཞིན་དེ་དོན་བྱེད་ནུས་པ་ཡིན་ལ། དེ་ལ་ཇི་ལྟར་བསྙོན་པར་ནུས་ཞེས་གཞན་གྱི་སེམས་ཀྱི་དོགས་པ་བསུས་ནས་གཟུགས་ལ་སོགས་པ་གང་ཞིག་མངོན་སུམ་དུ་གྱུར་པ་ཉིད་ཀྱང་ནི། འཇིག་རྟེན་པའི་ཡོངས་སུ་གྲགས་པས་ཡིན་གྱི་ཚད་མས་རྟོགས་པ་མངོན་སུམ་གྱི་གཟུགས་ལ་སོགས་པ་ཡོད་པ་ནི་མིན་ཏེ། དེ་ནི་དོན་དམ་པར་བུད་མེད་ཀྱི་ལུས་སོགས་མི་གཙང་བ་དང་མི་རྟག་པ་ལ་སོགས་པ་ལ། གཙང་བ་དང་རྟག་པ་སོགས་སུ་གྲགས་པ་བཞིན་དུ་རྫུན་པ་ཕྱིན་ཅི་ལོག་ཏུ་འཛིན་པ་ཡིན་ནོ།། འདི་ལྟར་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རང་བཞིན་གྱིས་ཡོད་པར་བཅོམ་ལྡན་འདས་ཀྱིས་མདོ་ལས་བསྟན་པ་དང་། དེ་སྐད་ཅིག་མ་ལ་སོགས་པའི་རང་བཞིན་ཡང་བསྟན་ཏོ་ཞེ་ན། དངོས་པོ་ལ་མངོན་པར་ཞེན་པའི་འཇིག་རྟེན་རྣམས་སྟོང་པ་ཉིད་ལ་རིམ་གྱིས་གཞུག་པའི་དོན་དུ་ནི། མགོན་པོས་དངོས་པོ་རྣམས་བསྟན་ལ་དེ་ཁོ་ན་ཉིད་དུ་ཕུང་པོ་ལ་སོགས་པ་དེ་དག་སྐད་ཅིག་མ་ཉིད་ཀྱང་མིན་ནོ།། འོ་ན་ཀུན་རྫོབ་ཏུ་ཡང་འགལ་ཏེ་སུས་ཀྱང་མཐོང་བར་མི་ནུས་སོ་ཞེ་ན། ཚུལ་རོལ་མཐོང་བ་རྣམས་ཀྱིས་སྐད་ཅིག་མ་ཉིད་མ་རྟོགས་མོད་ཀྱི་རྣལ་འབྱོར་པའི་ཀུན་རྫོབ་ཏུ་མཐོང་བས་ཉེས་པ་མེད་དེ། ཅིའི་ཕྱིར་ཀུན་རྫོབ་ཏུ་ཡང་སྐད་ཅིག་མ་ལ་སོགས་པ་རྣལ་འབྱོར་པ་རྣམས་ཀྱིས་མཐོང་གི། ཚུ་རོལ་མཐོང་བ་རྣམས་ཀྱིས་མ་ཡིན་ཞེ་ན། འཇིག་རྟེན་པ་ལ་ལྟོས་ཏེ་དབང་པོ་ལས་འདས་པ་མཐོང་བས་དེ་ཁོ་ན་ཉིད་མཐོང་བ་ཡིན་ནོ།། གཞན་དུ་ན་མི་སྡུག་བསྒོམ་པའི་དུས་སུ་བུད་མེད་ཀྱི་ལུས་མི་གཙང་བར། ངེས་པར་རྟོགས་པ་དེ་འཇིག་རྟེན་གྱིས་གནོད་པར་འགྱུར་ཏེ་འཇིག་རྟེན་པས་བུད་མེད་ཀྱི་ལུས་གཙང་བ་ཉིད་དུ་ཞེན་པའི་ཕྱིར་རོ།། འོ་ན་སངས་རྒྱས་ཀྱང་སྒྱུ་མ་དང་རྨི་ལམ་ལྟ་བུར་འགྱུར་ལ། དེ་ལྟར་ན་དེ་ལ་ཕན་པ་དང་གནོད་པ་དག་ལ་ཇི་ལྟར་བསོད་ནམས་དང་སྡིག་པ་སྐྱེ་བར་འགྱུར་ཞེ་ན། སྒྱུ་མ་འདྲ་བའི་རྒྱལ་བ་ལ་མཆོད་པ་དང་བསྙེན་བཀུར་བྱས་པ་ལས་སྒྱུ་མ་ལྟ་བུའི་བསོད་ནམས་འབྱུང་ནི། དཔེ་ཇི་ལྟར་ན་དོན་དམ་པའི་དངོས་པོར་ཡོད་པའི་རྒྱལ་བ་ལ་བསྙེན་བཀུར་བྱས་ཏེ་དོན་དམ་པའི་བསོད་ནམས་སྐྱེ་བ་ཇི་ལྟ་བ་བཞིན་ནོ།། དེ་ལྟར་ན་འཁོར་བའི་སེམས་ཅན་རྣམས་ལ་ཇི་ལྟར་བརྗོད་ཅེ་ན། དེ་རྣམས་ཀྱང་དེ་བཞིན་དུ་བརྗོད་དེ་ལྷའི་བུ་སེམས་ཅན་དེ་རྣམས་ཀྱང་སྒྱུ་མ་ལྟ་བུའོ།། ཞེས་སོགས་གསུངས་པའི་ཕྱིར་རོ།། གལ་ཏེ་སེམས་ཅན་རྣམས་སྒྱུ་མ་དང་འདྲ་ན། རིགས་མཐུན་བཏང་སྟེ་ཤི་ནས་ཇི་ལྟར་ཡང་སྐྱེ་བ་འབྱུང་ཞེ་ན། ཇི་སྲིད་སྔགས་དེ་དང་སྨན་ལ་སོགས་པའི་རྐྱེན་རྣམས་ཚོགས་པར་གྱུར་པ། སྲིད་དུ་སྒྱུ་མའང་འབྱུང་བར་འགྱུར་ལ། དེ་བཞིན་དུ་ཇི་སྲིད་དུ་མ་རིག་པ་དང་།ལས་དང་སྲེད་པའི་རང་བཞིན་ཚོགས་པ་དེ་སྲིད་དུ་སེམས་ཅན་གྱི་རྒྱུད་ཀྱི་སྒྱུ་མ་ཡང་འབྱུང་བར་འགྱུར་ཏེ། རྐྱེན་རྣམས་ཀྱི་འཇུག་པ་ཡོད་པའི་ཕྱིར་རོ།། གལ་ཏེ་དོན་དམ་པར་སེམས་ཅན་མེད་ན་འཁོར་བ་ཇི་སྲིད་དུ་སེམས་ཅན་གྱི་རྒྱུན་རྣམས་ཇི་ལྟར་འཇུག་པར་འགྱུར་ཞེ་ན། རྒྱུན་རིང་བ་ཙམ་གྱིས་ཇི་ལྟར་ན།སེམས་ཅན་བདེན་པར་ཡོད་པ་ཡིན་ཞེས་འདྲི་བའོ།། འོ་ན་སྒྱུ་མའི་སྐྱེས་བུ་བསད་པ་ལ་སོགས་པ་ལ་སྲོག་གཅོད་པ་སོགས་མེད་པ་དེ་བཞིན་དུ་དེ་ལས་གཞན་པའི་སྐྱེས་བུ་བསད་པ་ལ་སོགས་པ་ཡང་། དེ་ལྟར་འགྱུར་ཏེ། རང་བཞིན་ཐ་དད་པ་མ་ཡིན་པའི་ཕྱིར་ཞེ་ན། སྒྱུ་མའི་སྐྱེས་བུ་བསད་པ་དང་འདི་ལ་མ་བྱིན་པ་ལེན་པ་སོགས་ལ།སེམས་མེད་པའི་ཕྱིར་ན་སྡིག་པ་མེད་དེ་མི་དགེ་བའི་དངོས་གཞི་སྐྱེ་བར་མི་འགྱུར་རོ།། སྒྱུ་མའི་རང་བཞིན་གྱི་སེམས་དང་ལྡན་པ་ལ། ཕན་འདོགས་པར་བསོད་ནམས་དང་གནོད་པ་བྱས་པ་ལས་ནི་སྡིག་པ་འབྱུང་ངོ་།། དེ་ལ་གཞན་གྱི་སྔགས་དང་སྨན་ལ་སོགས་པ་རྣམས་ལ་སེམས་བསྐྱེད་པའི་ནུས་པ་མེད་པའི་ཕྱིར། སྒྱུ་མའི་
རང་བཞིན་གྱི་སེམས་ནི་འབྱུང་བ་མེད་པས་རྫུན་པ་ཉིད་དོ་ཞེ་ན། སྣ་ཚོགས་པའི་རྐྱེན་རྣམས་དུ་མ་ལས་བྱུང་བ་ཡི། སྒྱུ་མ་དེ་ཡང་སྣ་ཚོགས་པ་ཉིད་དུ་འབྱུང་བ་ཡིན་ལ། རྐྱེན་གཅིག་གིས་ནི་ཀུན་བསྐྱེད་པར་ནུས་པ། ཡུལ་དང་དུས་གང་ན་ཡང་ནི་ཡོད་པ་མ་ཡིན་ནོ།། གལ་ཏེ་དོན་དམ་པའི་བདེན་པ་རང་བཞིན་གྱིས་མྱ་ངན་ལས་འདས་པ་སྐྱེ་བ་དང་འགག་པ་ལ་སོགས་པ་དང་བྲལ་བ་ཡིན་ལ། འཁོར་བ་ནི་སྐྱེ་བ་དང་རྒ་ཤི་ལ་སོགས་པ་དང་ལྡན་པའི་ཀུན་རྫོབ་ཀྱི་བདེན་པ་ཡིན་པ་དེ་ལྟར་ན། སྒྲིབ་པ་ཐམས་ཅད་དང་བྲལ་བས་མྱ་ངན་ལས་འདས་པའི་སངས་རྒྱས་ཀྱང་ནི་སྐྱེ་བ་ལ་སོགས་པའི་ཆ་དང་ལྡན་པའི་ཕྱིར་འཁོར་བར་འགྱུར་བས། བྱང་ཆུབ་ཀྱི་ཆེད་དུ་ཤིན་ཏུ་བྱ་དཀའ་བའི་སྤྱོད་པས་ཅི་ཞིག་བྱ་སྟེ་དགོས་པ་མེད་དོ་ཞེ་ན། དེ་ལ་ཁྱད་པར་བསྟན་པའི་ཕྱིར་རྐྱེན་རྣམས་རྒྱུན་ནི་མ་ཆད་ཅིང་མ་ཉམས་ན། འཁོར་བ་འབའ་ཞིག་མ་ཡིན་པར་སྒྱུ་མའང་ལྡོག་པར་མི་འགྱུར་གྱི། རྐྱེན་རྣམས་རྒྱུན་ནི་ཆད་པ་ན།། ཀུན་རྫོབ་ཏུ་ཡང་འཁོར་བ་མི་འབྱུང་ངོ༌།། རྐྱེན་རྣམས་རྒྱུན་ཆད་པ་ཡང་དེ་ཁོ་ན་ཉིད་ལ་གོམས་པར་བྱས་པས་མ་རིག་པ་ལ་སོགས་པ་རིམ་གྱིས་འགག་པར་འགྱུར་བ་ལ་ཤེས་པར་བྱའོ།། དེ་ནི་རྣལ་འབྱོར་སྤྱོད་པའི་ལོག་པར་རྟོག་པ་བསལ་བའི་ཆེད་དུ་དེའི་ལུགས་ཀྱིས་ཉེས་པ་བརྗོད་པ་ནི། གང་གི་ཚེ་འགྲོ་བ་ཐམས་ཅད་རང་བཞིན་གྱིས་སྟོང་པར་ཁས་བླངས་པས་འཁྲུལ་བ་སྟེ་སེམས་དེའང་ཡོད་པ་མིན་ན། དེའི་ཚེ་སྒྱུ་མ་གང་གིས་དམིགས་པར་འགྱུར་ཞེ་ན། གང་གི་ཚེ་རྣམ་པར་ཤེས་པར་སྨྲ་བ་ཁྱོད་ལ་སྒྱུ་
མ་ཉིད། མེད་ནའང་དེ་ཚེ་འདིར་ཅི་ཞིག་ལ་དམིགས། གལ་ཏེ་ཡུལ་གྱི་གོ་ས་དེ་ཉིད་དུ་གཞན་ཞིག་ཡོད་དེ། ཡུལ་གྱི་རྣམ་པ་དེ་ནི་སེམས་ཉིད་ཡིན་ནོ་ཞེ་ན། དེ་ཡང་འབྲེལ་བ་མ་ཡིན་ཏེ་ཞེས་བསྟན་པའི་ཕྱིར་གང་གི་ཚེ་སེམས་རྣམ་པར་ཤེས་པ་ཉིད་སྒྱུ་མ་ས་བགཞན་མ་ཡིན་ན། དེ་ཚེ་གང་ཞིག་གང་གིས་མཐོང་།། དེ་བས་ན་འགྲོ་བ་མཐའ་དག་ལོང་བ་ཉིད་ཐོབ་པར་འགྱུར་རོ་ཞེས་དགོངས་པ་ཡིན་ནོ།། འཇིག་རྟེན་གྱི་ནི་མགོན་པོ་སངས་རྒྱས་བཅོམ་ལྡན་འདས་ཀྱིས་ཀྱང་། བདག་ཉིད་ལ་བྱེད་པ་འགལ་བའི་ཕྱིར་སེམས་ཀྱིས་སེམས་མི་མཐོང་ཞེས་གསུངས་ཏེ། དཔེར་ན་རལ་གྲི་རྣོན་པོའི་སོ་ནི་རང་ལ་རང་། ཇི་ལྟར་མི་གཅོད་པ་དེ་བཞིན་ཡིད་ཀྱང་བདག་ཉིད་ཀྱིས་བདག་ཉིད་མི་མཐོང་སྟེ་ཤེས་པ་
གཅིག་པུ་དེ་ལ་རིག་པར་བྱ་བ་དང༌། རིག་པར་བྱེད་པ་དང་རིག་པའི་བདག་ཉིད་གསུམ་མི་རིགས་ཏེ་ཆ་ཤས་མེད་པ་གཅིག་ལ་རང་བཞིན་གསུམ་མི་འཐད་པའི་ཕྱིར་རོ།། འདིར་སེམས་ཙམ་ཉིད་དུ་སྨྲ་བས་རང་ལ་བྱེད་པ་འགལ་བ་བསལ་བར་འདོད་ཅིང་རང་གི་ཕྱོགས་སྒྲུབ་པའི་ཆེད་དུ་དཔེ་བརྗོད་པ། ཇི་ལྟར་མུན་པས་བསྒྲིབས་པའི་བུམ་པ་ལ་སོགས་པ་རྟོགས་པའི་ཆེད་དུ་མར་མེ་འདེགས་པར་བྱེད་པ་ན་མར་མེ་རང་གི་དངོས་པོ་དེ་ཡང་། ཡང་དག་པར་གསལ་བར་བྱེད་པ་བཞིན་མི་འགལ་ལོ་ཞེ་ན། མར་མེ་བུམ་པ་ལ་སོགས་པ་བཞིན་དུ་གསལ་བར་བྱ་བ་མིན་ཏེ། གང་གི་ཕྱིར་མུན་གྱིས་བསྒྲིབས་ཏེ་གཡོགས་པ་མེད་དོ།། སྨྲས་པ། དེ་ལྟ་མོད་ཀྱི་འོན་ཀྱང་དེའི་རང་བཞིན་གྱི་དབང་དུ་བྱས་ཏེ་གཞན་ལ་ལྟོས་པ་མ་ཡིན་པ་ཙམ་ཞིག་བརྗོད་པ་ཡིན་ནོ།། དེ་ཉིད་བསྟན་པའི་ཕྱིར་ཤེལ་རང་བཞིན་གྱིས་སྔོན་པོ་མ་ཡིན་པ་གཞན་འདབ་མ་སྔོན་པོ་ལ་སོགས་པ་དག་ལ་ལྟོས་དགོས་ཤིང་རང་བཞིན་གྱིས་སྔོ་བ་ཉིད་ནི་སྔོན་པོར་འགྱུར་བ་ལ། ཁྱད་པར་གཞན་ལ་ལྟོས་པ་ཡོད་པ་མ་ཡིན་པས། དེ་བཞིན་དུ་བུམ་པ་ལ་སོགས་པའི་དངོས་པོ་འགའ་ཞིག་མར་མེ་ལ་སོགས་པ་གཞན་ལ་ནི། ལྟོས་པས་གསལ་བར་མཐོང་བ་དང་མར་མེ་རང་གི་ངོ་བོ་གཞན་ལ་ལྟོས་པ་མེད་པ་ཡང་གསལ་བའི་བདག་ཉིད་དུ་མཐོང་ངོ་ཞེ་ན། དེ་ལ་སྔོན་པོ་ཉིད་རེ་ཞིག་གཞན་ལ་ལྟོས་པ་མེད་པར་དཔེའི་སྒོ་ནས་བསྟན་པ་དགག་པའི་ཕྱིར་བཤད་པ་སྔོ་ཉིད་མིན་ལ་སྔོན་པོར་གྱུར་པ་དེ། རྒྱུ་དང་རྐྱེན་ལ་མ་ལྟོས་པར་བདག་གིས་བདག་ཉིད་བྱས་པ་ནི་མེད་དོ།། མར་མེ་རབ་ཏུ་གསལ་བའི་བདག་ཉིད་དུ་གྱུར་པ་དེ་ལྟར་ན་ཡང་བློ་རང་རིག་པར་བསྒྲུབ་པ་ལ་འདྲ་བའི་དཔེ་མ་ཡིན་ནོ་ཞེས་བཤད་པའི་ཕྱིར་མར་མེ་གསལ་བར་བྱེད་དོ་ཞེས་གང་ཟག་གི་ཤེས་པས་ཤེས་ཏེ་རྗོད་པར་བྱེད་ན། བློ་ནི་གསལ་བ་ཉིད་ཡིན་ནོ་ཞེས། རང་དང་གཞན་གང་གིས་ཤེས་ནས་དེ་སྐད་དུ་བརྗོད་ཅེས་འདྲི་བ་ཡིན་ནོ།། གང་གི་ཚེ་ཤེས་པ་སྔ་མ་དང་ཕྱི་མ་དང་དུས་མཉམ་པ་འགས་ཀྱང་མཐོང་བ་མིན་ན། མར་མེ་བཞིན་དུ་གསལ་བའམ་བུམ་པ་བཞིན་དུ་ནི་མི་གསལ་བ་ཡིན་པ་གང་བརྗོད་ཀྱང་། མོ་གཤམ་གྱི་བུ་མོའི་ལུས་ཀྱི་འགྱིང་བག་བརྗོད་པ་བཞིན་དུ། དེ་ནི་བརྗོད་པར་བྱས་ཀྱང་དོན་མེད་དོ།། སྨྲས་པ། འདི་རིགས་པས་སྟོང་ཞིང་ཚིག་ཙམ་མ་ཡིན་པར་རིགས་པ་ནི་འདི་ཡིན་ཏེ། གལ་ཏེ་ཤེས་པས་རང་རིག་པ་ཡོད་པ་མིན་ན། ཡུལ་མྱོང་བ་ན་ཕྱིས་སུ་དེ་དང་དུས་གཅིག་པའི་རྣམ་པར་ཤེས་པ་དྲན་པར་ཇི་ལྟར་འགྱུར་ཏེ།ཉམས་སུ་མ་མྱོང་བ་དྲན་པར་ནི་ཧ་ཅང་ཐལ་བར་འགྱུར་བས་སོ།། དེ་ལྟ་བས་ན་ཉམས་སུ་མྱོང་བའི་འབྲས་བུ་དྲན་པ་དུས་ཕྱིས་དམིགས་པའི་ཕྱིར། རང་རིག་པའི་ཤེས་པ་ཡོད་དོ་ཞེས་དཔོག་པརབྱའོ།། དེ་ལ་བརྗོད་པར་བྱ་སྟེ། ཤེས་པ་ལས་གཞན་གཟུང་བར་བྱ་བའི་དངོས་པོ་ཡུལ་དུ་གྱུར་པ་ཉམས་སུ་མྱོང་བ་ཉིད་དྲན་པ་དང་དེ་དང་འབྲེལ་བ་ལས། རྣམ་པར་ཤེས་པའང་དྲན་པར་འགྱུར་ཏེ་དཔེར་ན་བྱི་བའི་དུག་བཞིན་ནོ།།འདི་ལྟར་བྱི་བའི་དུག་སྐད་ཅིག་མ་གཅིག་ལ་ལུས་ལ་འཕོས་ནས་ཡང་དུས་གཞན་དུ་འབྲུག་གི་སྒྲའི་རྐྱེན་དང་འཕྲད་པ་ལས་རང་རིག་པས་བཞག་པའི་དྲན་པས་བག་ཆགས་ཀྱི་ས་བོན་མེད་པར་ཡང་རྐྱེན་དང་དྲན་པ་ཉིད་ཀྱི་ཕྱིར་སྐད་ཅིག་གཞན་དུ་རྣམ་པར་འགྱུར་བ་འཐོབ་སྟེ། དེ་བཞིན་དུ་སྐབས་སུ་བབ་པ་ལ་ཡང་སྐྱོན་མེད་དོ་ཞེས་དགོངས་སོ།། སླར་ཡང་རྣམ་པར་ཤེས་པ་ཙམ་དུ་སྨྲ་བས་རང་རིག་པ་གྲུབ་པར་བྱ་བའི་ཆེད་དུ་རྣམ་པ་གཞན་བསྟན་པའི་ཕྱིར་རྐྱེན་གཞན་ཏིང་ངེ་འཛིན་བསྒོམ་པ་དག་དང་ལྡན་པ་ནི། གཞན་གྱི་སེམས་ཀྱི་ཁྱད་པར་མཐོང་བའི་ཕྱིར་རྣམ་པར་ཤེས་པ་རང་ཉིད་རང་ལ་གསལ་ལོ་ཞེ་ན། འདིས་ཀྱང་ཤེས་པའི་རང་རིག་པ་གྲུབ་པ་མ་ཡིན་ནོ་ཞེས་བསྟན་པའི་ཕྱིར་གྲུབ་པའི་མིག་སྨན་གྱི་སྦྱོར་བ་ལས། ས་འོག་གི་གཏེར་གྱི་བུམ་པ་ལ་མཐོང་བ་སོགས་པ་མིག་སྨན་ཉིད་དུ་འགྱུར་བ་མིན་པས། དེ་ལྟར་ན་འདི་ནི་བསྒྲུབ་བྱ་ལ་མཁོ་བའི་སྒྲུབ་བྱེད་མ་ཡིན་ནོ།། གལ་ཏེ་ཤེས་པ་རང་རིག་པའི་ངོ་བོར་མ་གྱུར་ན་དོན་ཡང་རྟོགས་པར་མི་འགྱུར་བ་མ་ཡིན་ནམ་ཞེ་ན། ཇི་ལྟར་ན་མིག་ལ་སོགས་པའི་ཤེས་པས་མངོན་སུམ་དུ་མཐོང་བ་དང་གང་ཟག་གཞན་ལས་དང་ལུང་ལས་ཐོས་པ་དང་ཚུལ་གསུམ་པའི་རྟགས་ལས་སྐྱེས་པའི་ངེས་པས་ཤེས་པ་དག། འདིར་ནི་དགག་པར་བྱ་བ་མིན་ཏེ། ཇི་ལྟར་འཇིག་རྟེན་རབ་ཏུ་གྲགས་པ་དེ་དེ་བཞིན་དུ་མ་དཔྱད་པའི་ངོ་བོར་ཁས་བླང་བར་བྱའོ།། འདིར་ནི་སྡུག་བསྔལ་ཐམས་ཅད་ཀྱི་རྒྱུར་གྱུར་པ། བདེན་པར་རྟོགས་པའི་གཏི་མུག་ཉིད་བཟློག་པར་བྱ་བ་ཡིན་ནོ།། ད་ནི་ཞར་ལས་བྱུང་བ་ཡོངས་སུ་རྫོགས་པར་བྱས་ནས་སྐབས་སུ་བབ་པ་ལ་སྦྱར་བའི་ཕྱིར། སེམས་ལས་སྒྱུ་མ་གཞན་ཡིན་པར་གྱུར་པའམ། གཞན་མ་ཡིན་པར་གྱུར་པའམ། གཉི་གའི་རང་བཞིན་ཡིན་པའམ། གཉིས་ཀའི་རང་བཞིན་མ་ཡིན་པ་ཞེས་བརྟགས་ན། ཕྱོགས་དང་པོ་ལྟར་ན་སེམས་ཙམ་དུ་འདོད་པའི་གྲུབ་མཐའ་དང་འགལ་བར་འགྱུར་རོ།། ཕྱོགས་གཉིས་པ་ལ་ནི། གང་ཚེ་ཁྱོད་ལ་སྒྱུ་མ་ཉིད།། མེད་ནའང་དེ་ཚེ་ཅི་ཞིག་དམིགས།། ཞེས་པའི་ཉེས་པ་ཡིན་ནོ།། ཕྱོགས་གསུམ་པ་ཡང་གཅིག་ལ་ཕན་ཚུན་འགལ་བས་མི་སྲིད་པའི་ཕྱིར་རོ།། ཕྱོགས་བཞི་པའི་དབང་དུ་བྱས་ཏེ་སེམས་ལས་ཡུལ་སྒྱུ་མ་དེ་གཞན་མིན་ཞིང་། གཞན་མིན་པར་ཏེ་གཅིག་ཏུ་ཡང་མི་རྟག་ཅེ་ན། དེ་ཡང་རིགས་པ་མ་ཡིན་ཏེ། སྒྱུ་མ་དེ་དངོས་པོ་ཡིན་ན་ཇི་ལྟར་དེ་གཞན་མིན་ཏེ་སེམས་ལས་གཞན་དུ་འགྱུར་རོ།། གཞན་མིན་ཞེ་ན་སེམས་ཉིད་སྒྱུ་མ་ཡིན་པས་དངོས་པོར་མེད་དེ་དོན་དམ་པར་ཡོད་པ་མ་ཡིན་པ་དེའི་རང་བཞིན་ཡིན་པའི་ཕྱིར་རོ།། མཇུག་བསྡུ་བའི་ཕྱིར་ཇི་ལྟར་སྒྱུ་མ་ལ་བདེན་པའི་དངོས་པོར་ཡོད་པ་མིན་ཡང་། བལྟ་བྱར་འོས་པ་དེ་བཞིན་དུ་ལྟ་བྱེད་ཀྱི་ཡིད་ཀྱང་དོན་དམ་པར་དངོས་པོ་མེད་པ་ཡིན་དུ་ཟིན་ཀྱང་མཐོང་བར་བྱེད་ནུས་པ་ཡིན་ནོ།། གཞན་ཡང་རྣམ་པ་གཞན་གྱིས་དོན་དམ་པར་ཡོད་པའི་རྣམ་པར་ཤེས་པ་བསྒྲུབ་པའི་ཆེད་དུ་སྨྲས་པ་གལ་ཏེ་འཁོར་བ་དངོས་པོའི་རྟེན་ཅན་ཡིན་ལ། དངོས་པོ་ནི་སེམས་ཡིན་ནོ་ཞེ་ན། སེམས་ལ་བརྟེན་པ་ལ་འཁོར་བ་ཞེས་བརྗོད་ན།། དེ་ཅི་དངོས་པོ་ཡིན་ནམ། དངོས་པོ་མེད་པ་ཡིན། དངོས་པོ་ཡིན་ན་སེམས་ཡིན་ནམ། དེ་ལས་གཞན་ཡིན། དང་པོ་ལྟར་ན་འཁོར་བ་དེ་སྤང་བྱ་མ་ཡིན་པར་འགྱུར་ལ། གཉིས་པ་ལྟར་ན་གྲུབ་པའི་མཐའ་ལས་ཉམས་པར་འགྱུར་རོ།། འོན་ཏེ་དངོས་པོ་མེད་པ་ཡིན་ནོ་ཞེ་ན། དེ་ནི་དོན་བྱེད་པའི་ནུས་པ་མེད་པས་དངོས་པོ་ལས་གཞན་དུ་ནམ་མཁའ་དང་འདྲ་བར་འགྱུར་རོ།། དེ་ལྟར་ཡིན་ཡང་ཡོད་པའི་དངོས་པོར་གྱུར་པའི་སེམས་ལ་བརྟེན་པས་དེ་དོན་བྱེད་ནུས་པར་འགྱུར་རོ་ཞེ་ན། རྟེན་དང་བརྟེན་པའི་དངོས་པོ་ནི་རྒྱུ་དང་འབྲས་བུའི་ངོ་བོ་ཡིན་པས་དངོས་མེད་ནི་གང་གི་ཡང་འབྲས་བུར་མི་རུང་བའི་ཕྱིར་དངོས་པོ་ལ་བརྟེན་པས་ན། དོན་བྱེད་པ་དང་ལྡན་པར་ཇི་ལྟར་འགྱུར། དེ་བས་ན་ཁྱོད་ཀྱི་སེམས་ནི་གཟུང་འཛིན་གྱི་གྲོགས་མེད་པར། གཉིས་སྟོང་གི་ཤེས་པ་གཅིག་པུ་ཉིད་དུ་འགྱུར་བ་ཡིན་ལ། གང་གི་ཚེ་སེམས་ནི་གཟུང་འཛིན་དང་བྲལ་བ་གཉིས་སུ་མེད་པའི་རང་བཞིན་ཡིན་ལ། དེ་ཡི་ཚེ་སེམས་ཅན་ཐམས་ཅད་དེ་བཞིན་གཤེགས་པར་འགྱུར་ལ། དེ་ལྟར་ཁས་བླངས་པ་ཡིན་ན་ཡང་སེམས་ཙམ་དུ་རྟོགས་པས་བརྟགས་པ་ལ་ཡོན་ཏན་ཅི་ཞིག་ཡོད་དེ། སེམས་ཅན་ཐམས་ཅད་ཀྱི་རྒྱུད་ལ་འདོད་ཆགས་ལ་སོགས་པ་ཡོངས་སུ་གནས་པའི་ཕྱིར་རོ།། ཅི་སྟེ་ཁྱེད་དབུ་མར་སྨྲ་བ་ལ་ཡང་མཚུངས་པ་ཡིན་པ་ཉིད་དུ་བརྗོད་པའི་ཕྱིར་སྨྲས་པ། སྒྱུ་མ་ལྟ་བུར་ཤེས་པར་གྱུར་ན་ཡང་། ཇི་ལྟར་འདོད་ཆགས་ལ་སོགས་པའི་ཉོན་མོངས་པ་ལྡོག་པར་འགྱུར་ཏེ། འཐད་པ་ནི་གང་གི་ཚེ་སྒྱུ་མའི་བུད་མེད་ལ། དེ་བྱེད་པ་པོ་སྒྱུ་མའི་མཁན་པོ་ཉིད་ཀྱང་ཆགས་པ་སྐྱེ་བར་འགྱུར་རོ་ཞེ་ན། དེ་ལ་ལན་ནི་སྒྱུ་མའི་བུད་མེད་དེ་བྱེད་པ་པོ་ནི་ཤེས་བྱ་ཐམས་ཅད་ལ། ཉོན་མོངས་པ་དང་དེའི་དེས་ན་བུད་མེད་དེ་མཐོང་བ་ན་
བག་ཆགས་མ་སྤངས་པ། མཐོང་བ་པོ་དེ། སྟོང་པ་ཉིད་ཀྱི་བག་ཆགས་ཏེ་གོམས་པ་ཉམ་ཆུང་བ་ཉིད་ཀྱིས་དངོས་པོའི་བག་ཆགས་དེ་སྟོབས་དང་ལྡན་པ་ཡིན་ནོ།། འོ་ན་ཇི་ལྟར་དེ་བཟློག་པར་འགྱུར་ཞེ་ན། སྟོང་ཉིད་ཀྱིས་བཞག་པའི་བག་ཆགས་གོམས་པས་ནི། མེ་དང་ཉེ་བར་གྱུར་པའི་གྲང་བའི་རེག་པ་བཞིན་དུ་དངོས་པོར་འཛིན་ཅིང་ཞེན་པའི་བག་ཆགས་ཏེ་གོམས་པ་སྤོང་བར་འགྱུར་ཞིང་དྲུངས་ནས་འབྱིན་པ་བྱེད་དོ།།དངོས་པོ་ལ་མངོན་པར་ཞེན་པའམ། སྟོང་ཉིད་ལ་མངོན་པར་ཞེན་པ་དག་གཉི་ག་རྟོག་པ་ལས་ལས་མ་འདས་པས་ཁྱད་པར་མེད་པ་མ་ཡིན་ནམ་ཞེ་ན། དངོས་པོ་དང་དངོས་པོ་མེད་པའི་རང་བཞིན་ཅི་ཡང་མེད་ཅེས་གོམས་པར་བྱས་པས་ནི། རང་བཞིན་མེད་པར་འཛིན་པའི་བློ་དེ་ཡང་ཆུ་བརྒལ་ཟིན་པའི་གཟིངས་དང་འདྲ་བར་ཕྱི་ནས་སྟོང་ཉིད་མངོན་དུ་བྱེད་པ་ན་སྤོང་བར་འགྱུར་ཏེ། ཇི་སྐད་དུ། ཀུན་རྟོག་ཐམས་ཅད་སྤང་བྱའི་ཕྱིར།། སྟོང་ཉིད་བདུད་རྩི་སྟོན་མཛད་ལ།། གང་ཞིག་དེ་ལ་ཞེན་གྱུར་ན།།དེ་ཉིད་ཁྱོད་ཀྱིས་ཤིན་ཏུ་སྨད།། ཅེས་གསུངས་པས་སོ།། སྟོང་ཉིད་ཀྱི་སྟོབས་ཀྱིས་གཞིག་པས་དངོས་པོའི་བག་ཆགས་ལྡོག་ཏུ་ཆུག་ནའང་དེ་ལ་འགེགས་པ་མེད་པའི་ཕྱིར་དངོས་པོ་མེད་པའི་མངོན་པར་ཞེན་པ་གང་གིས་ལྡོག་པར་བྱེད་ཅེ་ན། གང་གི་ཚེ་དངོས་པོ་གང་ཞིག་མེད་དོ་ཞེས། འགོགས་པར་བྱས་ནས་ཇི་ལྟར་གནས་པ་བཞིན་མཐོང་བ་ན་རབ་རིབ་ཅན་གྱི་སྐུའི་དོག་པ་ལྟར་བརྟག་པར་བྱ་བའི་དངོས་པོ་མི་དམིགས་པ། དེ་ཡི་ཚེ་དངོས་པོ་མེད་པའི་རྟེན་དངོས་པོ་དང་བྲལ་བ་དེས་ན། བློ་ཡི་མདུན་ན་རྟེན་མེད་པའི་དངོས་མེད་དེ་ཇི་ལྟར་གནས་ཏེ་གནས་པ་མེད་དོ།། དེ་ཡང་དངོས་པོར་མངོན་པར་ཞེན་པ་ནི་ཆོས་ཐམས་ཅད་སྟོང་པ་ཉིད་དུ་གོམས་པས་སྤོང་བར་བརྗོད་ལ། སྟོང་པ་ཉིད་ཀྱི་ཞེན་པ་དེ་ཡང་སྤྲོས་པ་མཐའ་དག་དང་བྲལ་བའི་སྟོང་པ་ཉིད་མངོན་དུ་བྱེད་པ་ལས་སྤོང་བར་འགྱུར་རོ།། དེ་ལྟར་རྣམ་པར་རྟོག་པ་ཐམས་ཅད་ནུབ་པས་སྒྲིབ་པ་མམཐའ་དག་ལས་གྲོལ་བར་འགྱུར་རོ་ཞེས་བཤད་པ་གང་གི་ཚེ་དངོས་པོ་དང་དངོས་པོ་མེད་པའི་རང་བཞིན་དག། བློ་ཡི་མདུན་ན་མི་གནས་པ།། དེའི་ཚེ་དགག་སྒྲུབ་ཀྱི་རྣམ་པ་གཞན་
མེད་པས། དམིགས་པ་མེད་པ་ཉིད་དང་རྣམ་པར་རྟོག་པ་ཐམས་ཅད་རབ་ཏུ་ཞི་བ་ཡིན་ནོ།། དེ་ལྟར་ན་བཅོམ་ལྡན་འདས་ཀྱིས་གཞན་གྱི་དོན་རྫོགས་པ་ཇི་ལྟར་མཛད་སྙམ་པ་ལ་བཤད་པ། བསམ་པའི་འབྲས་བུ་སྟེར་བའི་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་ལ་རྣམ་པར་རྟོག་པ་མེད་ཀྱང་སྣོད་ཇི་ལྟ་བར་རེ་བ་ཡོངས་སུ་བསྐང་བ།། དེ་བཞིན་དུ་གདུལ་བྱར་སྔོན་བྱང་ཆུབ་སེམས་དཔའི་གནས་སྐབས་ན་བཏབ་པའི་སྨོན་ལམ་གྱི། དབང་གིས་སྐྱེས་བུ་ཆེན་པོའི་མཚན་དང་ལྡན་པའི་རྒྱལ་བའི་སྐུར་སྣང་ངོ་།། དཔེར་ན་ནམ་མཁའ་ལྡིང་གི་རིག་སྔགས་གྲུབ་པས་ནི། རྡོ་བ་ལ་སོགས་པའི་དངོས་པོ་ལ་མཆོད་སྡོང་བསྒྲུབས་ནས་མཁའ་ལྡིང་གྲུབ་པ་དེ་འདས་པར་གྱུར་པ་ན། དེ་འདས་ནས་ཡུན་རིང་ལོན་ཡང་དེ་ཡི་མཐུས། དུག་དང་གདོན་ལསོགས་པ་ཞི་བར་བྱེད་པ་བཞིན། བྱང་ཆུབ་ཐོབ་པའི་ཕྱིར་སྤྱོད་པ་རྒྱ་མཚོ་ལྟ་བུ་ལ་བསླབ་པའི་རྗེས་སུ་མཐུན་པའི་དེའི་འབྲས་བུ་རྒྱལ་བའི་མཆོད་སྡོང་བསྒྲུབས་པ་དེ་ཡང་། བྱང་ཆུབ་སེམས་དཔའ་མི་གནས་པའི་མྱ་ངན་ལས། འདས་པར་གྱུར་ཀྱང་གདུལ་བྱའི་དོན་རྣམས་ཐམས་ཅད་ཡང་དག་པར་རྫོགས་པའི་སངས་རྒྱས་ཀྱིས་མཛད་དོ།། ཀུན་རྫོབ་ཀྱི་སེམས་དང་སེམས་ལས་བྱུང་བ་
གང་ཡང་མེད་པའི་སངས་རྒྱས་དེ་ལ་མཆོད་པར་བྱས་པས། ཇི་ལྟར་ན་འབྲས་བུ་དང་ལྡན་པར་འགྱུར་ཞེ་ན། གང་གི་ཕྱིར་སངས་རྒྱས་བཅོམ་ལྡན་འདས་བཞུགས་པའམ་དེ་མྱ་ངན་ལས་འདས་པའི་རིང་བསྲེལ་ལ་མཆོད་པ་གཉིས་ཀྱི་བསོད་ནམས་མཚུངས་པ་ཉིད་དུ་ལུང་ལས་བཤད་པའི་ཕྱིར་རོ།། ཁ་ཅིག་གིས་འབྲས་བུ་དེ་ཀུན་རྫོབ་དང་ལ་ལ་དོན་དམ་པར་འདོད་ཀྱང་འདིས་དཔྱད་པ་བཏང་སྙོམས་སུ་བྱས་ཏེ། ཀུན་རྫོབ་བམ་ནི་དེ་ཉིད་དུའང་། རུང་སྟེ་དེའི་འབྲས་བུ་མཉམ་པ་ནི་ལུང་ལས་ཡིན་ཏེ། གང་ཞིག་བཞུགས་ལ་མཆོད་པ་དང་།། མི་གནས་མྱ་ངན་འདས་པ་ལ།། སེམས་ནི་མཉམ་པར་དྭངས་པ་ཡི།། བསོད་ནམས་ལ་ནི་ཁྱད་པར་མེད།། ཅེས་པ་ལ་སོགས་པ་གསུངས་སོ།། དཔེར་ན་དོན་དམ་པར་ ཡོད་པར་བདེན་པའི་སངས་རྒྱས་ལ་མཆོད་པར་བྱས་པས།ཇི་ལྟར་བསོད་ནམས་ཀྱི་འབྲས་བུར་བཅས་པ་བཞིན་ནོ།། བྱེ་བྲག་ཏུ་སྨྲ་བ་རྣམས་ཆོས་ཐམས་ཅད་སྟོང་པ་ཉིད་དུ་ཤེས་པས་སྒྲིབ་པ་ཐམས་ཅད་སྤོང་བར་མི་བཟོད་པར་འཕགས་པའི་བདེན་པ་བཞི་མཐོང་བ་དང་བསྒོམ་པ་ནི་དེའི་ཐབས་སུ་འདོད་པས་སྨྲས་པ།འཕགས་པའི་བདེན་པ་བཞི་པོ་སྡུག་བསྔལ་དང་། ཀུན་འབྱུང་དང་།འགོག་པ་དང་། ལམ་གྱི་མཚན་ཉིད་རྣམས་མཐོང་བས་སྡུག་བསྔལ་ལས་རྣམ་པར་གྲོལ་བར་འགྱུར་གྱི། སྟོང་པ་ཉིད་དེ་ཆོས་ཐམས་ཅད་རང་བཞིན་མེད་པ་མཐོང་བས་ཅི་ཞིག་བྱ་ཞེ་ན། གང་གི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པའི་ལུང་ལས་སྟོང་པ་ཉིད་ཀྱི་རང་བཞིན་གྱི་ལམ་འདི་ནི། མེད་པར་བྱང་ཆུབ་གསུམ་པོ་གང་
ཡང་མེད་པར་གསུངས་ཏེ། ཡུམ་བར་མ་ལས། རབ་འབྱོར་ཉན་ཐོས་ཀྱི་བྱང་ཆུབ་ཐོབ་པར་འདོད་པཔས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ།། རབ་འབྱོར་རང་སངས་རྒྱས་ཀྱི་བྱང་ཆུབ་ཐོབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་བར་བྱའོ།། རབ་འབྱོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ།། ཞེས་རྒྱ་ཆེར་གསུངས་སོ།། ཐེག་པ་ཆེན་པོའི་ཚིག་འདི་མ་བཟོད་ནས་གལ་ཏེ་སྟོང་པ་ཉིད་དུ་སྨྲ་བའི་ཐེག་པ་ཆེན་པོ་སངས་རྒྱས་ཀྱི་བཀའ་ཡིན་སྒོ་པར་མ་གྲུབ་བོ་ཞེ་ན། འདིར་གཞན་དང་ལན་མཚུངས་པ ནས་སུན་དབྱུང་བ་ནི། ཁྱོད་ཀྱི་ལུང་ནི་བཅོམ་ལྡན་འདས་ཀྱི་བཀར་ཇི་ལྟར་གྲུབ་སྟེ་ཚད་མ་ལྷག་པ་འགའ་ཞིག་ཡོད་པར་མམཐོང་ངོ་།། རྒྱུ་མཚན་གང་གི་ཕྱིར་ཁྱོད་དང་ཁོ་བོ་ཅག་གཉིས་ཀ་
ལ་བདག་གི་ལུང་འདི་ལུང་ཉིད་དུ་གྲུབ་ལ། ཁྱོད་ཀྱི་ལུང་ནི་དེ་ལྟར་མ་ཡིན་ནོ་ཞེ་ན། དང་པོ་སྟེ་དེ་ཁས་ལེན་པའི་སྔོན་རོལ་དུ་ཁྱོད་ལ་འདི་ལུང་དུ་མ་གྲུབ་པོ། གལ་ཏེ་སངས་རྒྱས་ཀྱི་གསུང་རབ་ཉིད་དུ་བླ་མ་དང་སློབ་མ་བརྒྱུད་པ་ལས་འབྱུང་བ་ཡིན་ལ། དེ་ཡང་མདོ་སྡེ་ལ་འཇུག།འདུལ་བ་ལ་སྣང་། ཆོས་ཉིད་དང་མི་འགལ་བ་དེ་སངས་རྒྱས་ཀྱི་བཀའ་ཡིན་ལ། གཞན་ནི་མ་ཡིན་ནོ་ཞེ་ན། རྐྱེན་ཏེ་རྒྱུ་མཚན་གང་གིས་ནི་དེར་ཡིད་ཆེས་པའི་རྒྱུ་མཚན་དེ་ནི་ཐེག་པ་ཆེན་པོ་ལ་ཡང་མཚུངས་སོ།། གལ་ཏེ་ཡུ་བུ་ཅག་རྩོད་པ་དང་བཅས་པའི་ཕྱིར་དེ་ལས་གཞན་པ་གཉིས་ལ་གྲུབ་པའི་བདག་ཉིད་ཀྱི་ལུང་ནི་བླང་བར་བྱ་བ་ཡིན་ལ། ཐེག་པ་ཆེན་པོ་ནི་དེ་ལས་བཟློག་པ་ཡིན་ནོ་ཞེ་ན། གཞན་གང་ཡང་རུང་བ་གཉིས་ཀྱིས་འདོད་པས་བདེན་པའི་དོན་ཡིན་ན་ནི། རིག་བྱེད་སོགས་ཀྱང་བདེན་པ་ཉིད་དུ་གྲུབ་པར་འགྱུར་རོ།། གལ་ཏེ་ཐེག་ཆེན་ལུང་མ་ཡིན་གྱི་རྩོད་པ་དང་བཅས་པའི་ཕྱིར་དོར་བྱ་ཡིན་ནོ་ཞེ་ན། ཁྱོད་ཀྱི་ལུང་ལ་ཁྱོད་དང་མུ་སྟེགས་པ་རྣམས་ཡང་དག་པ་ཡིན་མིན་དུ་རྩོད་པ་དང་། ཁྱོད་ཀྱི་ཁས་བླངས་པའི་ལུང་ལས་གཞན་པ་རྣམས་ལ་ཡང་རང་གི་སྡེ་པ་ལས་གྱེས་པ་རྣམས་དང་སྡེ་བ་གཞན་དག་གིས་ཀྱང་། རྩོད་པ་དང་བཅས་པ་ཡིན་པའི་ཕྱིར་དོར་བྱར་འགྱུར་རོ།། དེ་ལྟར་ལན་དང་སུན་འབྱིན་པ་མཚུངས་པར་བརྗོད་ནས། ཡང་གཞན་གྱིས་ཁས་བླངས་པ་ལ་ཁྱད་པར་གྱི་སྒོ་ནས་སུན་འབྱིན་པ་བརྗོད་པའི་ཕྱིར་བཤད་པ། བཅོམ་ལྡན་འདས་ཀྱི་བསྟན་པའི་རྩ་བ་དགེ་སློང་ཉིད་ཡིན་ན། སྟོང་ཉིད་མ་ཡིན་པའི་བདེན་པ་མཐོང་བ་ལས་ཉོན་མོངས་པ་སྤངས་པའི་དགེ་སློང་དུ་གྱུར་པ་ཉིད་ཀྱང་དཀའ་བར་གནས་སོ།། དགེ་སློང་འབའ་ཞིག་དཀའ་བ་མ་ཡིན་པར་སེམས་ནི་དམིགས་པ་དང་བཅས་པ་རྣམས་ཀྱི། མྱ་ངན་ལས་འདས་པའང་དཀའ་བར་གནས་ཏེ། ཇི་སྲིད་ཕུང་པོའི་འཛིན་པ་ཡོད་པ་དེ་སྲིད་དུ་ངར་འཛིན་པ་དང་ལས་དང་དེ་ལས་བྱུང་བའི་སྐྱེ་བ་ལ་སོགས་པ་ཡོད་པ་ཡིན་ནོ།། གལ་ཏེ་ཉོན་མོངས་པ་སྤངས་
པས་གྲོལ་བར་འགྱུར་ན་ཉོན་མོངས་སྤང་བ་དེའི། དེ་མ་ཐག་ཏུ་གྲོལ་བ་དེར་འགྱུར་རོ།། དེ་ལ་ཐེ་ཚོམ་ཅི་ཞིག་ཡོད་ཅེ་ན། ཉོན་མོངས་པ་མེད་ཀྱང་འཕགས་པ་དགྲ་བཅོམ་པ་དེ་དག་ལ། ལས་ཀྱི་མཚན་ཉིད་ཀྱི་ནུས་པ་སྨིན་པར་མཐོང་བ་ཡིན་པས། དེ་བས་ན་ཉོན་མོངས་པ་སྤངས་པའི་རྗེས་ལ་གྲོལ་བར་འགྱུར་བ་ནི་མ་ཡིན་ནོ།། རེ་ཞིག་མ་རིག་པ་སྤངས་པས་ཡང་སྲིད་ཉེ་བར་ལེན་པའི་སྲེད་པ་ནི། མེད་ཅེས་གྲོལ་བ་ངེས་པ་ཉིད་དུ་འདོད་ཅེ་ན། དེ་ལ་བརྗོད་པར་བྱ་སྟེ་གང་གི་ཕྱིར་དམིགས་པ་དང་བཅས་པའི་ལྟ་བ་དང་ལྡན་པ་རྣམས་ལ་མ་རིག་པ་སྤོང་བ་ཉིད་འཐད་པ་མ་ཡིན་ཏེ། དེ་ཡོད་པས་སྲེད་པ་སྤངས་པ་ཡང་ཡོད་པ་མ་ཡིན་པའི་ཕྱིར་རོ།། ཡོད་དུ་ཆུག་ཀྱང་ཉོན་མོངས་པ་མཚུངས་པར་མི་ལྡན་པའི་སྲེད་པ་འདི་ཉོན་མོངས་ཅན་མིན་ཡང་། ཉོན་མོངས་ཅན་མ་ཡིན་པའི་ཀུན་ཏུ་རྨོངས་པ་བཞིན་དུ་ཁྱོད་ཀྱི་རྣལ་འབྱོར་རྣམས་ལ་ཅི་སྟེ་མེད། འདིས་ཀྱང་སྲེད་པ་སྤོང་བར་མི་ནུས་ཏེ་ཚོར་བའི་རྐྱེན་གྱིས་སྲེད་པ་འབྱུང་བ་ཡིན་པས། རྒྱུ་ཚོར་བ་ཉམས་པ་མེད་པར་དགྲ་བཅོམ་པ་དེ་དག་ལ་ཡང་ཡོད་དོ།། དེ་ལ་ཁ་ན་མ་ཐོ་བ་མེད་པའི་ཚོར་བ་ཡོད་ན་ཡང་སྲེད་པ་ཡོད་པ་མ་ཡིན་ནོ་ཞེ་ན། དངོས་པོ་ལ་མངོན་པར་ཞེན་པ་ཅན་ལ་ཁ་ན་མ་ཐོ་བ་མེད་པ་ཉིད་ཀྱང་གྲུབ་པ་མ་ཡིན་ནོ།། དེའི་ཕྱིར་གལ་ཏེ་ཉོན་མོངས་པ་ཅན་མ་ཡིན་པའི་མི་ཤེས་པ་ཡོད་ཀྱང་སྲེད་པ་ཁས་མི་ལེན་པ་དེ་ལྟར་ན་ཡང་། སྟོང་པ་ཉིད་མཐོང་བ་དང་བྲལ་བར་རིགས་པའི་སྟོབས་ཀྱིས་འཐོབ་པ་ཡིན་ནོ།། འདིར་བསྡུས་པའི་དོན་ནི་གང་གི་ཚེ་རྒྱུད་གྲོལ་བ་ཡིན་ན་ཡང་ལས་འབྲས་བུ་སྟེར་བ་ལ་ནུས་པ་དང་ལྡན་པར་མཐོང་བ་ཡིན་ལ། སྲེད་པ་དང་ཚོར་བ་ཡོད་པ་ཡིན་པ་ན་དེའི་ཚེ་ཉོན་མོངས་པ་སྤངས་པ་ལའང་ཐེ་ཚོམ་ཟ་བས་ཇི་ལྟར་གྲོལ་བར་ངེས་པར་བྱ། དེ་ལྟ་བས་ན་སྟོང་པ་ཉིད་མེད་པར་ཇི་ལྟར་དགེ་སློང་ཉིད་ལེགས་པར་གནས་པར་སྣང་བར་འགྱུར།། སེམས་ནི་དམིགས་དང་སོགས་ཀྱི་དོན་བརྗོད་པའི་ཕྱིར། དམིགས་པ་དང་ནི་བཅས་པའི་སེམས་དེ་ཡང་
འཕགས་པའི་བདེན་པའམ་དེ་བསྒོམས་པའི་འབྲས་བུ་ལྟ་བུ་ཡུལ་འགའ་ཞིག་ལ་ནི་མངོན་པར་ཞེན་པས་གནས་པར་འགྱུར་ལ།
སྟོང་ཉིད་དང་ནི་བྲལ་བའི་སེམས་དམིགས་པའི་ཞགས་པས་བསྡམས་ཏེ་རེ་ཞིག་འགགས་པ་དེ་ནི་སླར་ཡང་འཁོར་བར་སྐྱེ་བར་འགྱུར་ཏེ། དཔེར་ན་འདུ་ཤེས་མེད་པའི་སྙོམས་འཇུག་སླར་ཡང་སེམས་དང་སེམས་ལས་བྱུང་བབ་རྣམས་སྐྱེ་བ་བཞིན་ནོ།།་དེས་ན་དགེ་སློང་ཉིད་དང་མྱ་ངན་ལས་འདས་པ་ཉིད་ཐོབ་པར་འདོད་པས་སྟོང་པ་ཉིད་ནི་བསྒོམ་པར་བྱའོ།། དེ་བསྒོམས་པས་ནི་ཉོན་མོངས་པ་སྤོང་བ་དང་མྱ་ངན་ལས་འདས་པ་ཡང་འཐོབ་པར་འགྱུར་གྱི། གཅིག་ཏུ་བདེན་པ་ལ་སོགས་པ་བསྒོམས་པས་ནི་མ་ཡིན་ནོ་ཞེས་པའི་དོན་ནོ།། གལ་ཏེ་ཁྱོད་ཀྱི་ལུས་སངས་རྒྱས་ཀྱིས་གསུངས་པའི་མཚན་ཉིད་ཅན་མ་ཡིན་ནོ་ཞེ་ན། ངག་གང་ཞིག་མདོ་སྡེ་ལ་འཇུག་པ་དེ། གལ་ཏེ་སངས་རྒྱས་ཀྱི་གསུངས་ཡིན་པར་འདོད་ན། རྣམ་པ་ཐམས་ཅད་དུ་མི་མཉམ་ཡང་ཐེག་ཆེན་ཀྱི་བརྗོད་བྱ་ཕལ་ཆེར་ཁྱེད་ཅག་གི། མདོ་དང་མཚུངས་པར་འདོད་པ་མིན་
ནམ་ཅི། སྟོང་པ་ཉིད་ལ་སོགས་པའི་ཕྱོགས་འགའ་ཞིག་མི་མཐུན་པས་སངས་རྒྱས་ཀྱི་གསུང་མ་ཡིན་ཞེ་ན། གལ་ཏེ་དེའི་ཕྱོགས་སུ་མ་གཏོགས་པ་གཅིག་གིས་ནི། ཐེག་ཆེན་ཐམས་ཅད་སྐྱོན་དང་བཅས་པར་འགྱུར་ན། ཁྱོད་ཀྱི་མདོ་ཡང་དག་པར་ལྡན་པའི་ལུང་ལ་སོགས་པ་སྟོང་པ་ཉིད་ཆེན་པོ་དང་ཚུལ་མཚུངས་པར་སྟོང་པ་གཅིག་གིས་ཐེག་པ་ཆེན་པོ་ཐམས་ཅད་ནི། རྒྱལ་བས་གསུངས་པ་ཅིས་མ་ཡིན་ཏེ་ཡིན་ནོ།། ངག་གང་ཞིག་འོད་སྲུང་ཆེན་པོ་ལ་སོགས་པས་ལུང་གཏིང་དཔོག་པར་མ་གྱུར་པ། དེ་ནི་ཁྱོད་ཀྱིས་མ་རྟོགས་པས།། གཟུང་བར་བྱ་བ་མིན་པར་སུ་ཞིག་གིས་བྱེད། ད་ནི་ཐེག་པ་ཆེན་པོའི་སྟོང་པ་ཉིད་ཀྱི་དབང་དུ་བྱས་ནས་བཤད་པ། ཕྱིན་ཅི་ལོག་ཏུ་རྨོངས་པས་སྡུག་བསྔལ་ཅན་འཁོར་བའི་སེམས་ཅན་རྣམས་ཀྱི་དོན་དུ། ཆགས་པའི་མཐའ་དང་འཇིགས་ཤིང་སྐྲག་པའི་མཐའ་གཉིས་ལས་གྲོལ་བའི་སྙིང་རྗེའི་གཞན་དབང་གིས་འཁོར་བར་གནས་པ་འགྲུབ་པར་འགྱུར་བ། འདི་ནི་མཐའ་ཞིའི་སྤྲོས་པ་དང་བྲལ་བའི་སྟོང་པ་ཉིད་བསྒོམས་པའི་འབྲས་བུ་ཡིན་ནོ།། དེ་སྐད་དུ་བྱང་ཆུབ་སེམས་འགྲེལ་ལས་ཀྱང་། དེ་ལྟར་རྣལ་འབྱོར་པ་རྣམས་ཀྱིས།། སྟོང་པ་ཉིད་ནི་བསྒོམས་བྱས་ནས།། བློ་ནི་གཞན་དོན་ལ་དགའ་བར།། འགྱུར་བ་འདི་ལ་ཐེ་ཚོམ་མེད།། ཅེས་དང་། ཡང་ཀླུ་སྒྲུབ་ཞབས་ཀྱིས། གདོད་ནས་སྐྱེ་མེད་རང་བཞིན་འདི།། བློ་ཡིས་གཏིང་ནས་རྟོགས་གྱུར་ན།། འཁོར་བའི་འདམ་དུ་བྱིངས་པ་ལ།། སྙིང་རྗེ་ངང་གིས་སྐྱེ་བར་འགྱུར།། ཞེས་གསུངས་སོ།། དེ་ལྟར་སྟོང་པ་ཉིད་ཀྱི་ཕྱོགས་ལ།། སུན་འབྱིན་པ་ནི་འཐད་པ་མ་ཡིན་པས། དེས་ན་ཐེ་ཚོམ་མི་ཟ་བར་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་ནི་བསྒོམ་པར་བྱའོ།།ཡང་སྟོང་པ་ཉིད་ཀྱི་ཁྱད་པར་བརྗོད་པའི་ཕྱིར་འདོད་ཆགས་ལ་སོགས་པ་ཉོན་མོངས་པ་དང་འཁོར་གསུམ་དུ་དམིགས་པའི་ཤེས་བྱའི་སྒྲིབ་པ་ཡི། མུན་པའི་གཉེན་པོ་སྟོང་པ་ཉིད་ཡིན་ལ། མྱུར་དུ་ཐམས་ཅད་མཁྱེན་པ་ཉིད་ཐོབ་པར་འདོད་པས། སྟོང་པ་ཉིད་དེ་ནི་ཇི་ལྟར་སྒོམ་པར་མི་བྱེད། དེ་པང་འཁོར་གསུམ་ལ་བདེན་པར་ཞེན་པ་དང་དེ་ལ་གཉིས་སུ་ཞེན་པའི་ཁྱད་པར་གྱིས་སྔ་མ་ཉོན་སྒྲིབ་དང་ཕྱི་མ་ཤེས་བྱའི་སྒྲིབ་པ་རིག་པའི་ཚད་དུ་བྱེད་པ་ནི་ལུགས་འདིའི་ཁྱད་ཆོས་ཡིན་ནོ།། སྐྲག་པས་སྟོང་པ་ཉིད་སྤོང་བ་ཡང་རིགས་པ་མ་ཡིན་ཏེ་དངོས་པོ་གང་སྡུག་བསྔལ་སྐྱེད་པར་བྱེད་པ། དེ་ལ་སྐྲག་པ་སྐྱེ་བར་འགྱུར་ན། སྟོང་པ་ཉིད་སྡུག་བསྔལ་ཐམས་ཅད་ཞི་བར་བྱེད་པ། དེ་ལ་འཇིགས་པ་ཇི་ལྟར་སྐྱེ།།ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་དེ་ལ་དགའ་བ་ཉིད་དུ་རིགས་སོ་ཞེས་དགོངས་པ་ཡིན་ནོ།། གལ་ཏེ་བདག་ཅེས་བྱ་བ་འགའ་ཞིག་ཡོད་པར་གྱུར་ན་ནི། འཇིགས་པའི་གནས་ཅི་ཡང་རུང་བ་ལ་འཇིགས་པར་འགྱུར་ན། བདག་ཉིད་འགའ་ཡང་ཡོད་མིན་པས།།འཇིགས་པར་འགྱུར་བ་དེ་སུ་ཞིག་ཡིན། བརྟགས་ཤིང་དཔྱད་ན་བདག་གི་ངོ་བོ་ཅུང་ཟད་ཀྱང་ཡོད་པ་མ་ཡིན་ནོ་ཞེས་བཤད་པ། ས་དང་ཆུའི་ཁམས་ཀྱི་སོ་དང་སྐྲ་དང་སེན་མོ་རྣམས་བདག་མ་ཡིན་ལ། བདག་ནི་རུས་པ་དང་ཁྲག་མ་ཡིན་ནོ།། སྣབས་བདག་མིན་ལ་བད་ཀན་ཡང་མ་ཡིན་ཏེ། ཆུ་སེར་དང་ནི་རྣག་ཀྱང་བདག་མིན་ན། བདག་ནི་ཞག་དང་རྡུལ་ཡང་མིན་ཏེ། གློ་བ་དང་མཆིན་པ་དག་ཀྱང་བདག་མ་ཡིན་ལ། ནང་ཁྲོལ་གཞན་རྒྱུ་མ་ལ་སོགས་པ་ཡང་བདག་མིན་ཏེ། བདག་ནི་ཕྱི་ས་དང་གཅིན་མ་ཡིན་ལ། ཤ་དང་པགས་པ་དག་ཀྱང་བདག་མིན་ཏེ། མེའི་ཁམས་ཀྱི་དྲོད་དང་རླུང་ཁམས་ཀྱི་དབུགས་དེ་ཡང་བདག་མ་ཡིན། ནམ་མཁའི་ཁམས་བུ་ག་ཡང་བདག་མིན་ཞིང་རྣམ་པ་ཀུན་ཏུ་རྣམ་ཤེས་ཀྱི་ཁམས་དྲུག་པོ་དག་ཀྱང་བདག་མ་ཡིན་ནོ།། དེ་ལ་གྲངས་ཅན་པ་རྣམས་ཀྱིས་བདག་ནི་རིག་པའི་རང་བཞིན་ཡིན་པའི་ཕྱིར་སྒྲ་ལ་
སོགས་པའི་ཤེས་པའི་རང་བཞིན་གྱི་བདག་རྟག་པར་འདོད་པ་མ་ཡིན་ནམ། ཇི་ལྟར་ན་བདག་དགག་པར་བྱེད་སྙམ་པ་ལ་བཤད་པ། གལ་ཏེ་སྒྲ་ཡི་ཤེས་པ་རྟག་ན། སྒྲ་ཡོད་པ་དང་མེད་པའི་དུས་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར་རོ།། གལ་ཏེ་སྒྲ་ནི་རྟག་ཏུ་ཡོད་པ་མ་ཡིན་གྱི། རྟག་ཏུ་ཡོད་པ་པོ་ནི་རྣམ་པར་ཤེས་པ་འབའ་ཞིག་ཡིན་པས་ན་དེའི་ཕྱིར་རྟག་ཏུ་འཛིན་ནོ་སྙམ་པ་ལ་བཤད་པ་ཤེས་བྱ་ཡུལ་མེད་པ་ན་ཤེས་པ་དེས་ཅི་ཞིག་རིག་ནས། རྒྱུ་གང་གིས་ཤེས་པ་ཞེས་རྗོད་པར་བྱེད། གལ་ཏེ་ཡུལ་ཤེས་པའི་བྱ་བ་མེད་བཞིན་དུ་ཤེས་པ་ཡིན་ན། ཤེས་པ་མེད་པའི་རང་བཞིན་གྱི་ཤིང་ཡང་ཤེས་པར་ཐལ་བར་འགྱུར་ལ། ཡུལ་མེད་པར་ཤེས་པར་མི་འགྱུར་བའི་རྒྱུ་མཚན་དེས་ན་ཤེས་བྱ་ཉེ་བར་གནས་པ། མེད་པར་དེར་འཛིན་པའི་ཤེས་པ་ཡང་མེད་ཅེས་ངེས་པར་བྱའོ།། སྒྲ་ཤེས་དེ་ཉིད་ཀྱིས་ནི་གཟུགས་ཀྱང་ཤེས་པ་ཡིན་ནོ་ཞེ་ན། གཟུགས་འཛིན་པ་དེ་ཚེ་སྒྲ་ཐོས་པའང་ཅི་སྟེ་མིན་ཏེ་སྒྲའི་ཤེས་པ་ཡིན་པའི་ཕྱིར་རོ།། གལ་ཏེ་སྒྲ་དྲུང་ན་མེད་པས་མི་ཉེ་བའི་ཕྱིར་མི་འཛིན་པ་ཡིན་ནོ་ཞེ་ན། དེས་ན་སྒྲ་དེ་ཡི་ཤེས་པའང་མེད་པ་ཉིད་དོ།། གཞན་ཡང་གལ་ཏེ་སྒྲའི་ཤེས་པ་ཡིན་ན་དེའི་ཚེ་གཟུགས་འཛིན་པའི་བདག་ཉིད་དུ་མི་འཐད་དོ་ཞེས་བཤད་པ། སྒྲ་འཛིན་པའི་རང་གི་རང་བཞིན་གང་ཡིན་པ། དེ་ཡིས་གཟུགས་འཛིན་པར་ཇི་ལྟར་འགྱུར་ཏེ་ཆ་ཤས་མེད་པ་གཅིག་ལ་གཟུགས་གཉིས་མི་རིགས་པའི་ཕྱིར་རོ།། ཅི་སྟེ་དཔེར་ན་གཅིག་འགའ་ཞིག་ལ་ལྟོས་ནས་ཕ་ཡིན་ལ། འགའ་ཞིག་ལ་ལྟོས་ཏེ་དེ་ཉིད་བུ་ཡིན་པར་འགྱུར་བ་དེ་བཞིན་དུ་སྐབས་སུ་བབ་པ་ལ་ཡང་གཟུགས་གཉིས་པོ་དག་གཅིག་ཏུ་འགྱུར་རོ་ཞེ་ན། གང་ཟག་གཅིག་ལ་ནི་སྐྱེད་པ་པོ་ཕ་དང བསྐྱེད་བྱ་བུ་ཉིད་དུ། བརྟགས་པ་ཙམ་ཡིན་གྱི་ཡང་དག་པ་དོན་དམ་པ་ཉིད་མིན་ཏེ། འདི་ལྟར་སྙིང་སྟོབས་ཏེ་བདེ་བ་དང་རྡུལ་ཏེ་སྡུག་བསྔལ་དང་ནི། མུན་པ་སྟེ་མ་རིག་པ་རྣམས་བུ་དང་ཕའི་གནས་སྐབས་དག་ཏུ་བུ་ཡང་མིན་ལ་ཕ་ཡང་མིན་ཏེ་ཐམས་ཅད་དུ་ཡོན་ཏན་གཅིག་ཁོ་ནར་ཡོད་པ་ཡིན་ནོ།། དེ་བས་ན་གཟུགས་འཛིན་པ་པོ་དེ་ནི་སྒྲ་འཛིན་པ་དང་ལྡན་པའི་རང་བཞིན་དུ་ནི་མཐོང་བ་མ་ཡིན་ནོ།། དེ་ལ་ཇི་ལྟར་གར་
མཁན་གཅིག་ཏུ་ཉིད་སྣ་ཚོགས་པཔའི་གཟུགས་ཀྱིས་འཇུག་པ་དེ་བཞིན་དུ་སྐབས་སུ་བབ་པ་ལ་ཡང་ཉེས་པ་མེད་དོ་ཞེ་ན། གར་མཁན་ལྟ་བུར་སྔ་མའི་རང་བཞིན་ཡོངས་སུ་དོར་ནས་ཚུལ་གཞན་གྱིས་དེ་ཉིད་མཐོང་ན་དེ་རྟག་པ་མིན་པས་དེ་ནི་བསྒྲུབ་བྱ་མེད་པའི་དཔེ་ལྟར་སྣང་བ་ཡིན་ནོ།། འོན་ཏེ་དེ་ལྟར་ན་ཡང་དངོས་པོ་དེ་དེ་ཉིད་ཀྱི་རང་བཞིན་སླར་ཡང་གཞན་དང་གཞན་དུ་སྐྱེ་ཞིང་འགག་པ་དེས་ན་ཉེས་པ་འདི་མེད་དོ་ཞེ་ན། གལ་ཏེ་ཚུལ་གཞན་དང་གཞན་དུ་གྱུར་ཀྱང་དེ་ཉིད་དེ་གཅིག་ཏུ་བརྗོད་ན། གཅིག་ཉིད་དེ་ནི་སྔོན་འཇིག་རྟེན་ན་མེད་པའི་གཅིག་ཉིད་ཡིན་ན། རིག་པའི་རང་བཞིན་གྱི་བདག་ལས་གཞན་ཡུལ་གྱི་ཁྱད་པར་དུ་བྱས་པ་ནི་ཤེལ་གྱི་སྔོན་པོ་བཞིན་བདེན་པ་མ་ཡིན་ནོ་སྙམ་པ་ལ་བཤད་པ། གལ་ཏེ་ཚུལ་གཞན་བདེན་པ་མིན་ན། གཉུག་མ་དེ་ཡི་རང་གི་རང་བཞིན་དེ་ཅི་འདྲ་ཡིན་པར་སྨྲོས་ཤིག། དུས་སྔ་མ་དང་ཕྱི་མ་ཐམས་ཅད་ལ་རྗེས་སུ་ཞུགས་པའི་ཤེས་པ་ཉིད་ཅེ་ན་དེ་ལྟར་ན།། སྐྱེས་བུ་ཀུན་གཅིག་ཏུ་ཐལ་བར་འགྱུར་ཏེ་ཤེས་པ་ཉིད་ཐུན་མོང་པའི་ཆོས་ཡིན་པས་སོ།། གཞན་ཡང་ཐ་དད་པའི་རྒྱུ་མཚན་གྱི་ཁྱད་པར་སྤངས་ཏེ་རྣམ་པ་ཅུང་ཟད་ལ་བརྟེན་ནས་གཅིག་ཏུ་བརྗོད་ན་སེམས་དང་ལྡན་པ་དང་སེམས་མེད་པ་དེ་དག་གཅིག་ཏུ་འགྱུར་ཏེ་གང་གི་ཕྱིར་ཡོད་པ་ཉིད་དུ་ཀྱང་། མཚུངས་པའི་ཕྱིར་རོ།། ཅི་སྟེ་འདི་ལ་ཡང་དངོས་པོ་ཐ་དད་ཀྱང་འདྲ་བའི་རྒྱུ་མཚན་གྱིས་གཅིག་པ་ཉིད་དེ། དེ་ལྟ་བས་ན་གང་འདོད་པའི་དངོས་པོ་བསྒྲུབས་པས་ཉེས་པ་མེད་དོ་ཞེ་ན། གང་གི་ཚེ་བྱེ་
བྲག་ཐགས་ཅད་ཕྱིན་ཅི་ལོག་ཡིན་ལ། དེའི་ཚེ་གང་ལ་བརྟེན་ནས་འདྲ་བ་རྣམ་པར་བཞག་པར་བྱེད་པའི་འདྲ་བའི་རྟེན་གང་ཞིག་ཡིན། ད་ནི་རིག་པ་ཅན་ལ་སོགས་པས་བརྟགས་པའི་སེམས་མེད་པའི་རང་བཞིན་གྱི་བདག་དགག་པའི་ཕྱིར་བཤད་པ། སེམས་མེད་པ་ཡང་བདག་མིན་ཏེ། སེམས་མེད་པ་ཉིད་ཀྱི་ཕྱིར་དཔེར་ན་བུམ་པ་དང་ཤིང་ལ་སོགས་པ་བཞིན་ནོ།། འོན་ཏེ་འདི་ལ་བློའི་སེམས་ཀྱི་སེམས་དང་ལྡན་པའི་ཕྱིར། ཤེས་པར་འགྱུར་ན་བརྒྱལ་བ་ལ་སོགས་པས་མི་ཤེས་པའི་ཚེ་ན་བློ་དང་འབྲེལ་བ་དེ་འཇིག་པར་ཐལ་བར་འགྱུར་རོ།། འདི་ལ་སེམས་དང་འབྲེལ་བ་དང་མ་འབྲེལ་བ་གཉི་ག་རང་བཞིན་གཅིག་ཉིད་ཡིན་པས་ཉེས་པ་མེད་དོ་ཞེ་ན། ཅི་སྟེ་བདག་ལ་རྣམ་པ་ཐམས་ཅད་དུ་འགྱུར་བ་མེད་ན།
སེམས་པས་དེ་ལ་ཁྱད་པར་གསར་པ་ཅི་ཞིག་བསྒྲུབས་པར་བྱས། དེ་ལྟར་ཤེས་པ་མེད་པ་དང་བྱ་བ་དང་བྲལ་བ་ཉིད་ཀྱི་ཕྱིར། ནམ་མཁའ་བདག་ཏུ་བྱས་པར་འགྱུར་རོ།། ཡང་རྣམ་པ་གཞན་གྱིས་བདག་སྒྲུབ་པར་འདོད་ནས་གལ་ཏེ་བདག་འཇིག་རྟེན་ཕ་རོལ་ཏུ་འགྲོ་བ་དེ་ནི་ཡོད་པ་མིན་ན། ལས་བྱས་པ་འབྲས་བུ་དང་འབྲེལ་བ་རིགས་པ་མིན་ཏེ། དགེ་བ་དང་མི་དགེ་བའི་མཚན་ཉིད་ཀྱི་ལས་བྱས་ནས་ནི་བྱེད་པ་པོ་དེ་ཉིད་ཞིག་སྟེ་འགག་པར་གྱུར་པས་ན། སུ་ཡི་ལས་སུ་འགྱུར་བབ་ཡིན་ཞེ་ན། དེ་ལ་བཤད་པར་བྱ་སྟེ་བྱ་བ་བསྒྲུབ་པའི་གཞི་དང་འབྲས་བུ་ལ་སྤྱོད་པའི་གཞི་ཐ་དད་པ་དང་། ལས་བྱེད་པ་དང་འབྲས་བུ་མྱོང་བའི་དུས་དེར་སེམས་མེད་པའི་ཕྱིར་དང་རྟག་པའི་ཕྱིར་བདག་དེ་ལ་བྱེད་པ་མེད་པ་ཡང་། བདག་ཏུ་སྨྲ་བ་བདག་མེད་པར་སྨྲ་བ་ཡུ་བུ་གཉིས་ཀ་ལ་གྲུབ་པས། འདིར་བརྩད་པ་ལ་དོན་མེད་པ་མ་ཡིན་ནམ། རྒྱུ་ལས་བྱེད་པ་དང་ལྡན་པ་ན་འབྲས་བུ་དང་བཅས་པ་ཡིན་ཞེས། བྱ་བ་མཐོང་བ་འདི་ནི་སྲིད་པ་མ་ཡིན་ལ། སྐད་ཅིག་མ་དུ་མར་འདུས་པའི་རྒྱུད་གཅིག་ལ་ནི་བརྟེན་ནས་སུ། ལས་བྱེད་པ་པོ་དང་འབྲས་བུ་ལ་སྤྱོད་པ་པོ་ཞེས་བྱ་བར་གདུལ་བྱའི་བསམ་པའི་དབང་གིས་བཅོམ་ལྡན་འདས་ཀྱིས་བསྟན་ཏོ།། གལ་ཏེ་ཇི་ལྟར་ཡང་བདག་མེད་ན་འོ་ན། བདག་ཉིད་བདག་གི་མགོན་ཡིན་གྱི།། གཞན་ནི་སུ་ཞིག་མགོན་དུ་འགྱུར།། བདག་ཉིད་ལེགས་པར་དུལ་བ་ཡིས།། མཁས་པས་མཐོ་རིས་འཐོབ་པར་འགྱུར།། ཞེས་ཚིགས་སུ་བཅད་པ་ཇི་ལྟར་གསུངས་ཞེ་ན། སེམས་ཉིད་བདག་ཏུ་འཛིན་པའི་རྟེན་ཡིན་པའི་ཕྱིར་འདི་ལ་བདག་གི་སྒྲར་གསུངས་པ་ཡིན་ནོ།། མདོ་སྡེ་གཞན་དུ། སེམས་དུལ་བ་ནི་ལེགས་པ་སྟེ།། སེམས་དུལ་བ་ནི་བདེ་བ་འཐོབ།། ཅེས་སེམས་འདུལ་བར་གསུངས་པའི་ཕྱིར་རོ།། དེ་ཡང་བདག་ཏུ་ལྟ་བུའི་མངོན་ཞེན་གྱི་ཕྱིན་ཅི་ལོག་ཏུ་འཛིན་པ་སྤོང་བའི་ཕྱིར་དྲངས་པའི་དོན་གྱིས་ཀུན་རྫོབ་ཏུ་སེམས་ལ་བདག་ཅེས་བསྟན་པ་ཡིན་ཏེ། འཕགས་པ་ལང་ཀར་གཤེགས་པ་ལས་གསུངས་པ། གང་ཟག་རྒྱུད་
དང་ཕུང་པོ་དང་།། རྐྱེན་དང་རྡུལ་དང་དེ་བཞིན་དུ།། གཙོ་བོ་དབང་ཕྱུག་བྱེད་པོ་དག། སེམས་ཙམ་ཉིད་དུ་ང་སྨྲའོ།། ཞེས་བསྟན་པ་ཡིན་ནོ།།དེའི་ཕྱིར་དངོས་པོ་ལ་སེམས་ཀྱང་ང་འོ་སྙམ་ནས་ཤེས་པའི་ཡུལ་མ་ཡིན་ནོ་ཞེས་བསྟན་པའི་ཕྱིར་བཤད་པ། འདས་པ་དང་མ་འོངས་པ་ཡི་སེམས། བདག་མིན་ཏེ་དེ་ནི་ཞིག་པ་དང་མ་སྐྱེས་པས་མེད་པའི་ཕྱིར་རོ།། འོན་ཏེ་ད་ལྟར་སྐྱེས་པའི་སེམས་བདག་ཡིན་ན། དེ་འགགས་ཏེ་ཞིག་པར་གྱུར་པ་ན་ཡང་བདག་མེད་དོ།། དཔེར་ན་ཆུ་ཤིང་གི་སྡོང་པོ་དག །ཆ་ཤས་སུ་ཕྱེ་སྟེ་རྣམ་པར་གཞིག་པ་ན་ཚ་ཤས་ཅན་གྱི་དངོས་པོ་འགའ་ཡང་མེད་པ། དེ་བཞིན་དུ་རྣམ་པར་དཔྱད་པ་ཡིས། བཙལ་ན་བདག་ཀྱང་ཡང་དག་པ་མིན་ཏེ་འདི་ལ་ཁྱད་པར་ཅུང་ཟད་ཡོད་པ་མ་ཡིན་ནོ།།
ཡང་རྣམ་པ་གཞན་གྱིས་བདག་སྒྲུབ་པར་འདོད་ནས་སྨྲས་པ། གལ་ཏེ་སེམས་ཅན་དང་གང་ཟག་དང་བདག་ཅེས་བྱ་བ་རྣམ་པ་ཐམས་ཅད་དུ་ཡོད་པ་མིན་ན། བྱང་ཆུབ་སེམས་དཔའ་རྣམས་ཀྱིས་སུ་ལ་སྙིང་རྗེ་བསྒོམ་པར་བྱ་ཞེ་ན། འབྲས་བུ་སངས་རྒྱས་ཐོབ་པའི་དོན་དུ་འགྲོ་བ་སྒྲོལ་བར་ཁས་བླངས་པའི། རྨོངས་པ་མ་རིག་པས་བརྟགས་པ་གང་ཡིན་པ་དེ་ལའོ།། ཅི་སྟེ་དོན་དམ་པར་སེམས་ཅན་མེད་ན་གཟུགས་ལ་སོགས་པ་རྣམས་སྐྱེས་ནས་ཞིག་པའི་ཕྱིར་འབྲས་བུ་དེ་སུ་ཡི་ཡིན་ཞེ་ན། བདེན་ཏེ་འོན་ཀྱང་རྨོངས་པས་རྣམ་པར་བརྟགས་པ་ལས་ཡོད་པར་འདོད་དོ།།གལ་ཏེ་རྨོངས་པ་ཞེས་པ་ནི་མ་རིག་པ་ཡིན་ན་དེ་ཇི་ལྟར་ཁས་ལེན་པར་བྱེད་སྙམ་པ་ལ་བཤད་པ། རྨོངས་པ་ནི་རྣམ་པ་གཉིས་ཏེ། འཁོར་བ་
ལ་འཇུག་པའི་རྒྱུ་དང་། དེ་ཉེ་བར་ཞི་བའི་རྒྱུའོ།། དེ་ལས་སྔ་མ་སྤོང་ཡང་སེམས་ཅན་ཐམས་ཅད་ཀྱི་སྡུག་བསྔལ་ཉེ་བར་ཞི་བའི་དོན་དུ། ཕྱི་མ་འབྲས་བུའི་རྨོངས་པ་དེ་ནི་བཟློག་པར་མི་བྱ་སྟེ་དོན་དམ་པ་རྟོགས་པ་ལ་ཉེ་བར་མཁོ་བའི་ཕྱིར་རོ། འོ་ན་བདག་ཏུ་རྨོངས་པ་ཡང་བཟློག་པར་མི་བྱ་སྟེ་དེའི་དངོས་པོ་འདོད་པའི་དོན་བསྒྲུབ་པའི་ཕྱིར་རོ་སྙམ་པ་ལས་བཤད་པ། སྡུག་བསྔལ་གསུམ་གྱི་རྒྱུ་ཡི་ངའོ་སྙམ་པའི་ང་རྒྱལ་ནི། བདག་ཏུ་རྨོངས་པ་རབ་ཏུ་འཇུག་པས་འཕེལ་བར་འགྱུར་རོ།། བདག་ལ་ཆགས་པའི་ངར་འཛིན་པ་དེ་ལས་ཀྱང་བཟློག་ཏུ་མེད་ཅེ་ན། བདག་མེད་པ་བསྒོམ་པ་ནི་དེ་བཟློག་པའི་མཆོག་ཡིན་ནོ།། གལ་ཏེ་འདི་ལྟར་ཡན་ལག་ཅན་གྱི་ལུས་བདག་ཏུ་འཛིན་པའི་ཡུལ་ཡིན་ནོ་སྙམ་པ་ལ 
བཤད་པ། རྐང་པ་ལ་སོགས་པ་འགའ་ཞིག་བཅད་ན་ལུས་ཞིག་པར་འགྱུར་བའི་ཕྱིར་དང་། གཞན་གྱིས་ཁས་བླངས་པ་མེད་པའི་ཕྱིར་
ལུས་ནི་རྐང་པ་དང་བྱིན་པ་མིན་ལ། བརླ་དང་རྐེད་པའང་ལུས་མ་ཡིན་ཅིང་། ལྟོ་བ་དང་རྒྱབ་ཀྱང་ལུས་མིན་ཏེ། བྲང་དང་དཔུང་པའང་ལུས་མ་ཡིན་ལ། རྩིབ་ལོགས་དང་ལག་པའང་ལུས་མིན་ཏེ། མཆན་ཁུང་དང་ཕྲག་པའང་ལུས་མ་ཡིན། ནང་ཁྲོལ་རྣམས་ཀྱང་ལུས་དེ་མིན་ལ། མགོ་དང་མགྲིན་པའང་ལུས་མིན་ན།། འདི་ལ་ལུས་ནི་གང་ཞིག་ཡིན།། དེ་ལྟ་མོད་ཀྱི་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་གྱི་ལུས་ཡོད་པ་ཡིན་ནོ་སྙམ་པ་ལ་བཤད་པ།། ཡན་ལག་རྣམས་ལ་དེ་ཕྱོགས་གཅིག་པའང་ཐམས་ཅད་ལ་ཡོད་གྲང་གལ་ཏེ་ལུས་འདི་ཡན་ལག་ཐམས་ཅད་ལ་ཆ་འགའ་ཞིག་གི་ཆས་འགའ་ལ་ཁྱབ་སྟེ་ཕྱོགས་རེ་ཡིས་ནི་གནས་པར་གྱུར་ན། ལུས་ཀྱི་ཆ་རྣམས་ཡན་ལག་གི་ཆ་ལ་གནས་པར་འགྱུར་མོད། ཡན་ལག་ཅན་གྱི་ལུས་དེ་རང་ཉིད་ནི་གང་ན་གནས་པ་ཡིན། འོན་ཏེ་རྣམ་པར་རྟོག་པ་གཉིས་པ་ཡིན་ན་གལ་ཏེ་ཕྱོགས་གཅིག་མ་ཡིན་པ བདག་ཉིད་ཀུན་ཀྱི་ལུས། ལག་པ་ལ་སོགས་པ་རྣམས་ལ་གནས་པར་གྱུར་ན་ནི། ལག་པ་ལ་སོགས་པ་དེ་དག་ཇི་སྙེད་ཡོད་པ། དེ་སྙེད་ཀྱི་ནི་གྲངས་ཉིད་ཀྱི་ལུས་སུ་འགྱུར་རོ།། དེ་ལྟར་རྣམ་པར་དཔྱད་པ་ན་ཕྱི་དང་ནང་དུ་ལུས་གྲུབ་པ་མེད་ན། ཇི་ལྟར་ཏེ་རྣམ་པ་གང་གིས་ལག་པ་
སོགས་ལ་ལུས་དེ་ཡོད་པར་འགྱུར། ལག་པ་ལ་སོགས་པ་རྣམས་ལས་གཞན་མེད་ན། ལུས་ཞེས་བྱ་བ་དེ་ནི་ཇི་ལྟར་ཡོད་པ་ཡིན། དེས་ན་ལུས་མེད་ཀྱང་ལག་པ་ལ་སོགས་པ་རྣམས་ལ། རྨོངས་པ་མ་རིག་པ་ཡི་དབང་གིས་ནི་ལུས་ཀྱི་བློར་འགྱུར་རོ།། དཔེར་ན་ལག་པ་དང་རྐང་པ་ལ་ སོགས་པའི་དབྱིབས་སུ་བཀོད་པའི་ཁྱད་པར་གྱིས། ཐོ་ཡོར་ལ་ནི་མི་ཡི་བློ་འབྱུང་བ་བཞིན་དུ་སྐབས་སུ་བབ་པ་ལ་ཡང་ཡིན་ནོ་ཞེས་པའི་དོན་ནོ།། ཇི་སྲིད་དུ་ས་ལ་སོགས་པའི་ཁམས་དྲུག་དང༌། རེག་པ་ལ་སོགས་པའི་རྟེན་སྐྱེ་མཆེད་དྲུག་དང་ཡིད་ཀྱི་ཉེ་བར་རྒྱུ་བ་བཅོ་བརྒྱད་ཀྱི་བདག་ཉིད་ལས་ལ་རག་ལས་པའི་རྐྱེན་ཚོགས་པ་དེ་སྲིད་དུ། ལུས་ནི་དོན་དམ་པར་སྟོང་ཡང་ཡོངས་སུ་བརྟགས་པའི་རང་བཞིན་གྱི་སྐྱེས་བུ་སྟེ་གང་ཟག་ལྟར་སྣང་བ་དང་ཐ་སྙད་ཀྱང་བྱེད་དོ།། དེ་བཞིན་དུ་ཇི་སྲིད་ལག་པ་ལ་སོགས་པ་ལ། རྐྱེན་ཚོགས་པ་དེ་ཡོད་པ་དེ་སྲིད་དུ་དེར་རྟོག་པའི་དབང་གིས་ལུས་སུ་སྣང་ཡང་དོན་དམ་པ་ནི་མ་ཡིན་ནོ།། གལ་ཏེ་ལུས་མེད་ན་ཡང་ལག་པ་དང་རྐང་པ་རྣམས་མངོན་སུམ་གྱིས་མཐོང་བའི་ཕྱིར་དགག་པར་མི་ནུས་སོ་སྙམ་པ་ལ་བཤད་པ། ཇི་ལྟར་རྣམ་པར་དཔྱད་པ་ན་ལུས་མེད་པ་དེ་བཞིན་དུ་སོར་མོའི་ཚོགས་ཡིན་པའི་ཕྱིར། ལག་པའང་གང་ཞིག་ཡིན་པར་འགྱུར་ཏེ་མེད་དོ།། སོར་མོ་དེ་ཡང་ཚིགས་ཀྱི་ཚོགས་ཡིན་པའི་ཕྱིར་ཡོད་པ་མ་ཡིན་ཞིང་། ཚིགས་ཀྱང་རང་གི་ཆ་ ཤས་སུ་ཕྱེ་བས་མེད་ལ། ཆ་ཡང་རྡུལ་དུ་ཕྱེ་བས་བསལ་ཏེ། རྡུལ་དེའང་ཤར་ནུབ་ལྷོ་བྱང་སྟེང་འོག་གི་ཕྱོགས་ཆའི་དབྱེ་བ་ཡིས་དྲུག་ཏུ་འགྱུར་ཏེ། ཇི་སྐད་དུ། དྲུག་གིས་གཅིག་ཆར་སྦྱར་བས་ན།། ཕྲ་རབ་རྡུལ་ཆ་དྲུག་ཏུ་འགྱུར།། དྲུག་པོ་དག་ནི་གོ་གཅིག་ན།། གོང་བུའང་རྡུལ་ཕྲན་ཙམ་དུ་འགྱུར།། ཞེས་གསུངས་སོ།། ཕྱོགས་དབྱེའང་སྔར་བཞིན་དཔྱད་པས་ཆ་ཤས་དང་བྲལ་བའི་ཕྱིར་ནམ་མཁའ། བཞིན་དུ་དེས་ན་རྡུལ་ཕྲ་རབ་ཀྱི་དངོས་པོ་ཡང་མེད་དོ།། དེ་ལྟར་དཔྱད་པས་རྨི་ལམ་ལྟ་བུ་ཡི། གཟུགས་ལ་རྣམ་པར་དཔྱོད་པ་དང་ལྡན་པ་སུ་ཞིག་ཆགས་སུ་ཞིག་ཞེ་སྡང་བར་འགྱུར་ཞིང་སུ་ཞིག་རྨོངས་པར་འགྱུར་ཞེས་ཀྱང་རིག་པར་བྱའོ།། གང་གི་ཚེ་དེ་ལྟར་རང་བཞིན་མེད་པ་དེའི་ཚེ་ལུས་མེད་པའི་ཕྱིར། དེ་ཡི་ཚེ་
སྐྱེས་པ་གང་ཞིག་ཡིན་ཅིང་བུད་མེད་ཀྱང་གང་ཞིག་ཡིན། དེ་ལྟར་ལུས་དྲན་པ་ཉེ་བར་བཞག་པ་བསྟན་ནས། ཚོར་བ་དྲན་པ་ཉེ་བར་བཞག་པ་བསྟན་པའི་ཕྱིར། དེ་ལ་གཟུགས་བཞིན་དུ་ཚོར་བ་ཡང་དོན་དམ་པར་ཡོད་པ་མ་ཡིན་ནོ།། ཇི་ལྟར་ཞེ་ན། སྡུག་བསྔལ་དེ་ཁོ་ན་ཉིད་དུ་ཡོད་ན། ཅི་སྟེ་རབ་ཏུ་དགའ་བ་དང་ལྡན་པ་རྣམས་ལ་མི་གནོད་དེ་སྡུག་བསྔལ་བར་མི་འགྱུར། བདེ་བ་ཡང་དོན་དམ་པར་ཡོད་ན་མྱ་ངན་དང་འཇིགས་པས་གདུང་བ་སོགས་ལ། རོ་མཆོག་གི་བཟའ་བཏུང་ཞིམ་པོ་དང་མེ་ཏོག་དང་ཙནྡན་སོགས་ལ་ཅི་སྟེ་དགའ་བར་མི་བྱེད་དེ་བདེ་བའི་རྒྱུ་ཡིན་པའི་ཕྱིར་རོ།། དེ་ལ་གཞན་གྱིས་རབ་ཏུ་དགའ་བའི་གནས་སྐབས་ན་སྡུག་བསྔལ་རྣམ་པ་ཐམས་ཅད་དུ་མེད་པ་ནི་མ་ཡིན་ཏེ། བདེ་བ་སྟོབས་དང་ལྡན་པས་ཟིལ་གྱིས་མནན་པའི་ཕྱིར། གལ་ཏེ་སྡུག་བསྔལ་དེ་མྱོང་བ་མ་ཡིན་ནོ་ཞེ་ན། འདི་ནི་རིག་པ་མ་ཡིན་ཏེ་མྱོང་བ་ཉིད་ནི་ཚོར་བའི་རང་བཞིན་ཡིན་ན་གང་ཞིག་ཉམས་སུ་མྱོང་བའི་བདག་ཉིད་མིན་པ། དེ་ཡི་ཚེ་དེ་ཚོར་བ་ཇི་ལྟར་ཡིན། འོན་ཏེ་རྣམ་པ་ཐམས་ཅད་དུ་མ་མྱོང་བ་ནི་མ་ཡིན་ཏེ་ཉམས་སུ་མྱོང་ན་ཡང་ཕྲ་བས་ཉམས་སུ་མ་མྱོང་བ་དང་འདྲ་བ་ཡིན་ནོ་ཞེས་བསྟན་པའི་ཕྱིར་སྡུག་བསྔལ་དེ་ནི་ཆ་ཕྲ་མོ་ཉིད་དུ་ཡོད་དོ་ཞེ་ན། རབ་ཏུ་དགའ་བའི་གནས་སྐབས་ན་སྡུག་བསྔལ་འདི་ཡི་རགས་པ་བསལ་བ་མིན་ནམ། དེ་ནི་ཕུལ་དུ་བྱུང་བའི་བདེ་བ་དེ་ལས་གཞན་དགའ་བའི་ཆ་ཙམ་དུ་འགྱུར། སྡུག་བསྔལ་ཕྲ་བ་ཞིག་ཡིན་ནོ་ཞེ་ན་དགའ་བ་ཕྲ་མོ་ཉིད་དེ་ཡང་དགའ་བ་ནི་བདེ་བའི་རིགས་ཡིན་པས་སྡུག་བསྔལ་དེའི། གལ་ཏེ་འགལ་རྐྱེན་དུ་སྐྱེས་པས་ན། དེའི་ཚེ་སྡུག་བསྔལ་སྐྱེས་པ་མིན་ན་ནི། ཚོར་བར་རྟོག་པས་མངོན་པར་ཞེན་པ་ཉིད། ཡིན་ཅེས་བྱ་བར་གྲུབ་པ་མིན་ནམ་ཅི། དེ་སྐད་དུ་ཡང་། སྦྲུལ་ལ་རྨ་བྱ་དགའ་བ་སྐྱེ་བར་འགྱུར།། དུག་ལ་གོམས་པ་རྣམས་ལ་དགའ་ཉིད་རྩེན།། རྔ་མོའི་ཁ་ན་ཚེར་མ་ཚྭ་བཞིན་དུ།། དགའ་བའི་རྒྱུ་ཡི་ཁྱད་པར་སྐྱེད་པར་བྱེད།། ཅེས་གསུངས་སོ།། ཚོར་བ་མངོན་པར་ཞེན་པའི་རང་བཞིན་ཡིན་པས་རྣམ་པར་དཔྱད་པ་ཉིད་ཀྱིས་ལྡོག་པར་ནུས་སོ་ཞེས་བསྟན་པའི་ཕྱིར་བཤད་པ། དེ་ཉིད་ཀྱི་ཕྱིར་ན་བདེ་བ་ལ་སོགས་པ་རུ་མངོན་པར་ཞེན་པ་འདི་ཡི་ནི། གཉེན་པོ་རྣམ་པ་དཔྱད་པ་འདི་བསྒོམ་པར་བྱ་སྟེ། རྣམ་པར་བརྟགས་པའི་ཞིང་ས་བཟང་པོ་ལས་བྱུང་བ་ཡི། བསམ་གཏན་དེ་ནི་རྣམ་འབྱོར་པ་ཡི་ཡོན་ཏན་གྱི་ལུས་ཟུངས་སྐྱོད་པའི་ཟས་སོ།། དེ་སྐད་དུ་ཡང་། སོ་སོ་སྐྱེ་བོ་རྣམས་ནི་རྟོག་པས་བཅིངས།། མི་རྟོག་རྣལ་འབྱོར་རྣམས་ནི་གྲོལ་བར་འགྱུར།། རྟོག་རྣམས་ལོག་པར་གྱུར་པ་གང་ཡིན་པ།། རྣམ་པར་དཔྱད་པའི་འབྲས་བུར་མཁས་རྣམས་
གསུངས།། ཞེས་སོ། །ད་ནི་རྒྱུ་མེད་པ་ཉིད་ཀྱི་ཚོར་བ་ཡོད་པ་མ་ཡིན་ནོ་ཞེས་བསྟན་པའི་ཕྱིར་བཤད་པ། ཡུལ་དང་དབང་པོ་དང་རྣམ་པར་ཤེས་པ་རྣམས་འདུས་ཤིང་ཕྲད་པ་ལས་རེག་པ་དང་། རེག་པ་དེ་ལས་ཚོར་བ་སྐྱེ་བ་ཡིན་ན་དེ་དག་བར་དང་བཅས་པའམ་བར་མེད་པ་གཅིག་ཡིན་གྲང་གལ་ཏེ་དབང་པོ་དང་དོན་དག་པར་དང་བཅས་པ་ཡིན་ན། དེ་དག་འདུས་ཤིང་ཚོགས་ཏེ་གང་དུ་འཕྲད་པར་འགྱུར། བར་མེད་པར་འདོད་ན་ཡང་གཅིག་ཁོ་ན་ཉིད་དེ་ལ། གཉིས་མེད་པའི་ཕྱིར་གང་ཞིག་གང་དང་འཕྲད་པར་འགྱུར་ཏེ་བདག་ཉིད་བདག་དང་འཕྲད་པ་ནི་རིགས་པ་མ་ཡིན་ནོ་སྙམ་དུ་དགོངས་པའོ། གལ་ཏེ་འདི་ལྟར་རྡུལ་ཕྲ་རབ་རྣམས་འདུས་ཤིང་ཕྲད་པ་ལས་འདུ་བར་འགྱུར་སྙམ་པ་ལ་བཤད་པར་བྱ་སྟེ། གང་གི་ཕྱིར་རྡུལ་ཕྲན་རྣམས་རྡུལ་ཕྲན་གཞན་ལ་འཇུག་པ་མེད་དེ། རྡུལ་ཕྲ་རབ་དེ་ནི་གོ་སྐབས་ཀྱི་ནམ་མཁའ་མེད་པ་དང་བང་ཚོད་མཉམ་པ་ཡིན་པའི་ཕྱིར་རོ།། གལ་ཏེ་འཇུག་པ་མེད་ཀྱང་བླའི་ཕྲད་པ་ཙམ་འབའ་ཞིག་ནི་ཡོད་པ་ཡིན་ནོ་ཞེ་ན། མ་ཞུགས་པ་ལ་ཕན་ཚུན་འདྲེས་པ་མེད་ཅིང་། མ་འདྲེས་པ་ལ་ཚོགས་ཤིང་ཕྲད་པ་མེད་དེ། ཆ་མེད་པ་ཡང་རྣམ་པ་ཐམས་ཅད་དུ་ཕྲད་པར་རིགས་པ་མ་ཡིན་ནོ་ཞེས་བསྟན་པའི་ཕྱིར། ཆ་མེད་པ་ལའང་ཕྲད་པ་ཞེས།། བྱ་བ་ཇི་ལྟར་འཐད་པར་འགྱུར་ཏེ་ཆ་མེད་པ་ནི་ཆ་ཤས་ཀྱིས་སྟོང་པ་ཡིན་ལ། ཕྲད་པ་ནི་དངོས་པོའི་ཚོགས་པ་ཡིན་ནོ།། ཕྲད་པ་དང་ནི་ཆ་མེད་པར།། གལ་ཏེ་མཐོང་ན་དེའི་དཔེ་དང་གཏན་ཚིགས་རྣམས་ཀྱང་བསྟན་པར་གྱིས་ཤི།།རྣམ་པར་ཤེས་པ་ལ་ལུས་མེད་པའི་ཕྱིར་དེ་ལ་ཡང་ནི། འཕྲད་པ་འཐད་པ་མ་ཡིན་པ་ཉིད་དོ།། ད་ནི་ཚོགས་པ་ཉིད་ཀྱང་དངོས་པོ་ལ་ཡོད་པ་ མ་ཡིན་ནོ་ཞེས་བསྟན་པའི་ཚོགས་པའང་རྟའི་རྭ་བཞིན་དུ་དངོས་པོ་མེད་པའི་ཕྱིར་ཏེ། དེ་བཞིན་སོར་མོའི་ཚོགས་ཡིན་ཕྱིར་སོགས་ཀྱིས་སྔར་ནི་ཇི་ལྟར་རྣམ་པར་དཔྱད་པ་བཞིན་ནོ།། དེ་ལྟར་རྣམ་པར་དཔྱད་པས་རེག་པ་ཡོད་པ་མིན་ན། བདེ་བ་ལ་སོགས་པའི་ཚོར་བ་རྒྱུ་གང་ཞིག་ལས་འབྱུང་བར་འགྱུར། བདེ་བ་ཐོབ་པ་དང་སྡུག་བསྔལ་སྤང་བའི་ཆེད་དུ་ངལ་བ་བྱེད་པ་འདི་ཅི་ཡི་དོན་དུ་ཡིན། ཚོར་བ་གང་གིས་གང་ཟག་གང་ལ་གནོད་པར་འགྱུར་ཏེ་མི་འགྱུར་རོ།། ད་ནི་ཚོར་བ་མེད་པའི་ཕྱིར་དེའི་རྐྱེན་ལས་བྱུང་བའི་སྲེད་པ་ཡང་རྒྱུ་དང་བྲལ་བའི་ཕྱིར་དོན་དམ་པར་སྐྱེ་བར་རིགས་པ་མ་ཡིན་ནོ་ཞེས་བསྟན་པའི་ཕྱིར་བཤད་པ། གང་གི་ཚེ་ཚོར་བ་མྱོང་བ་པོ་འགའ་མེད་ཅིང་། དེ་མ་ཐག་ཏུ་དཔྱད་ཟིན་
པའི་ཕྱིར་ཚོར་བའང་ཡོད་པ་མ་ཡིན་པ། དེའི་ཚེ་སྐྱེ་བ་མེད་པའི་གནས་སྐབས་འདི་མཐོང་ནས། ལྟོས་པ་མེད་པར་སྲེད་པ་ཅི་ཡི་ཕྱིར་ན་ལྡོག་པར་མི་འགྱུར། གལ་ཏེ་རིག་པར་བྱ་བའི་དངོས་པོ་ཉིད་མེད་ན་ཇི་ལྟར་མཐོང་བ་ལ་སོགས་པའི་ཐ་སྙད་ཡོད་པར་འགྱུར་སྙམ་ན། གང་མིག་གི་དབང་པོས་མཐོང་བའམ་ནི་ལུས་ཀྱིས་རེག་པ་ལས་སྐྱེས་པའི་ཤེས་པ་ཡང་། རྨི་ལམ་དང་སྒྱུ་མ་འདྲ་བའི་བདག་ཉིད་ཀྱིས་ཡིན་གྱི་དོན་དམ་པར་ཡོད་པ་མ་ཡིན་ནོ།། གལ་ཏེ་དེ་ལྟར་ན་སེམས་ཀྱིས་མཐོང་བའི་ཚོར་བ་ཡོད་དོ་སྙམ་པ་ལ་སེམས་དང་ཚོར་བ་ལྷན་ཅིག་ཏུ་སྐྱེས་པའི་ཕྱིར་ཕན་ཚུན་འབྲེལ་བ་མེད་པས། ཚོར་བ་དེ་སེམས་དེ་ཡིས་མཐོང་བ་མ་ཡིན་ནོ།། འོན་ཀྱང་ཤེས་པ་ཡུལ་གྱི་རྣམ་པ་ཅན་གྱིས་དེ་སྐྱེ་བར་འགྱུར་བ་དུས་
ཕྱི་མ་ལ་འཛིན་པར་བརྗོད་དོ་ཞེ་ན། ཚོར་བ་སྔར་སྐྱེས་པ་དང་སེམས་ཕྱི་མར་སྐྱེས་པས་ཀྱང་དེའི་དུས་ན་ཚོར་བ་འགགས་ཟིན་པའི་ཕྱིར། དྲན་པར་འགྱུར་བ་ཡིན་གྱི་མྱོང་བ་མ་ཡིན་ནོ།། རང་རིག་པ་ཉིད་མེད་པའི་ཕྱིར་ན་ཚོར་བ་དེ་རང་གིས་བདག་ཉིད་མྱོང་བ་མིན་ལ། ཤེས་པ་གཞན་དག་གིས་ཀྱང་མྱོང་བ་མ་ཡིན་ཏེ་སྔར་བཀག་པའི་ཕྱིར་རོ།། ཚོར་བ་ཅུང་ཟད་མ་མྱོང་བས་ཚོར་བ་པོ་འགའ་ཡང་ཡོད་པ་མིན་ཏེ། དེས་ན་རང་གི་མཚན་ཉིད་ཀྱིས་ཀྱང་སྟོང་པས་ཚོར་བ་དེ་ཁོ་ན་ཉིད་དུ་ཡོད་པ་མིན་ནོ།། དེ་ལྟར་བདག་མེད་པ་རྟེན་ཅིང་འབྲེལ་བར་འབྱུང་བའི་ཚོགས་པ་འདི་ལ། ཚོར་བ་འདི་ཡིས་ཅི་སྟེ་གནོད་པར་བྱས་ཏེ་མ་བྱས་སོ།། ད་ནི་སེམས་དྲན་པ་ཉེ་བར་བཞག་པ་བསྟན་པའི་ཕྱིར་བཤད་པ། ཡིད་ནི་མིག་ལ་སོགས་པའི་དབང་པོ་རྣམས་ལ་མི་གནས་ཤིང་། ལུས་ལས་ཐ་དད་པའི་གཟུགས་ལ་སོགས་པའི་ཡུལ་རྣམས་ལ་གནས་པ་མིན་པ་དབང་པོ་དང་ཡུལ་གྱི་བར་ནའང་གནས་པ་མིན་ནོ།། ལུས་ཀྱི་ནང་ནའང་སེམས་གནས་པ་མིན་ལ་ཕྱིའི་ཡན་ལག་རྣམས་ལ་ཡང་གནས་པ་མིན་ཞིང་། དེ་དག་ལས་གཞན་གང་དུ་ཡང་ནི་རྙེད་པ་མ་ཡིན་ནོ།། སེམས་གང་ཞིག་ཕྱི་དང་ནང་གི་ལུས་མིན་ཅིང་དེ་ལས་གཞན་དུ་ཡང་ཡོད་པ་མིན་ལ། ལུས་དང་གཅིག་ཏུ་འདྲེས་ཏེ་གནས་པའང་མིན་ཅིང་ལོགས་སུའང་རང་དབང་ཅན་འགར་མེད་པས་ན། དེ་ནི་ཅུང་ཟད་ཙམ་ཡང་ཡོད་པ་མིན་པ་དེའི་ཕྱིར། སེམས་ཅན་རྣམས་རང་བཞིན་མེད་པའི་མཚན་ཉིད་རང་བཞིན་གྱིས་མྱ་ངན་ལས་འདས་པ་ཡིན་ནོ།། དེ་ལྟར་ཡིད་རྣམ་པར་དཔྱད་ནས་མིག་ལ་སོགས་པའི་རྣམ་པར་ཤེས་པ་རྣམས་དཔྱད་པའི་ཆེད་དུ་ཤེས་བྱ་སྐྱེས་པ་ལས་སྔར་ཤེས་པ་ཡོད་ན། ཤེས་པ་དེ་ནི་ཡུལ་མེད་པས་ཅི་ལ་དམིགས་ནས་སྐྱེ། ཤེས་པ་དང་ཤེས་བྱ་ལྷན་ཅིག་ཏུ་སྔ་ཕྱི་མེད་པར་དུས་གཅིག་ཅར་སྐྱེ་ན། ཤེས་པ་དེ་ནི་ཡུལ་དང་འབྲེལ་བ་མེད་པས་ཅི་ལ་དམིགས་ནས་སྐྱེ། འོན་ཏེ་ཤེས་བྱའི་ཕྱིས་སུ་ཤེས་པ་ཡོད་ན། དེ་ཚེ་ཤེས་བྱ་འགག་ཟིན་པས་ཤེས་པ་གང་ལས་སྐྱེ་སྟེ། དེ་ལྟ་བས་ན་ཡུལ་ལ་སོགས་པའི་ཚོགས་པ་ལས་ཀྱང་ཤེས་པ་དོན་དམ་པར་མི་འགྲུབ་བོ།། ད་ནི་ཆོས་དྲན་པ་ཉེ་བར་བཞག་པ་བསྟན་པའི་ཕྱིར། དེ་ལྟར་རང་གི་རྒྱུ་ལས་སྔར་རམ་དུས་མཚུངས་པའམ་ཕྱི་ནས་སྐྱེ་བ་མེད་པས་འདུ་ཤེས་དང་། འདུ་བྱེད་ཀྱིས་མཚོན་པའི་ཆོས་རྣམས་ཐམས་ཅད་ཀྱི་ངོ་བོ།
སྐྱེ་ཞིང་འབྱུང་བ་རྟོག་པར་འགྱུར་བ་མ་ཡིན་ནོ།། གལ་ཏེ་དེ་ལྟར་ཆོས་ཐམས་ཅད་མ་སྐྱེས་ཤིང་མ་འགག་པར་བསྟན་ན་ཀུན་རྫོབ་ཀྱི་བདེན་པ་མེད་པས། དེ་ལ་བདེན་པ་གཉིས་ག་ལ་ཡོད་དེ་དོན་དམ་པ་གཅིག་པ་ཉིད་ཡིན་ནོ།། དེ་ཡང་ཀུན་རྫོབ་ནི་རྣམ་པར་རྟོག་པ་གཞན་གྱིས་སྨིག་རྒྱུ་ལ་ཆུར་རྟོག་པ་ལྟར་རྣམ་པར་བཞག་ན། དོན་དམ་པ་རང་བཞིན་གྱིས་སྟོང་ཡང་བློས་ཡུལ་དུ་བྱས་པས་ཀུན་རྫོབ་ཏུ་འགྲོ་བའི་ཕྱིར། ཆོས་ཐམས་ཅད་རང་བཞིན་མེད་པའི་མཚན་ཉིད་དོན་དམ་པའི་བདེན་པ་མི་དམིགས་པའི་སྦྱོར་བས་རྟོགས་ཀྱང་སེམས་ཅན་རྣམས་མྱ་ངན་ལས་ག་ལ་འདའ་སྟེ་དེ་ཡང་བློའི་ཡུལ་དུ་བྱས་པའི་ཕྱིར་རོ་ཞེ་ན། སྒྲུབ་པ་པོས་ལན་བརྗོད་པ་འདི་ནི་མྱ་ངན་ལས་འདས་པར་གྱུར་པའི་སེམས་ཅན་ལས་གཞན་པའི་སེམས་ཀྱི་རྣམ་པར་རྟོག་པ་སྟེ། དེ་ནི་མྱ་ངན་ལས་འདས་པར་གྱུར་པ་རང་གི་ཀུན་རྫོབ་མིན་ཏེ་འདི་རང་ཉིད་ནི་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་རོ།། གལ་ཏེ་རང་ལ་ཀུན་རྫོབ་དེ་ཡོད་པ་མ་ཡིན་པ་དེ་ལྟར་ན་ནི་གཞན་གྱི་ཀུན་རྫོབ་ཀྱང་ཀུན་རྫོབ་ཉིད་དུ་ཇི་ལྟར་འགྱུར་སྙམ་པ་ལ། ཕྱིས་མངོན་པར་རྫོགས་པར་སངས་རྒྱས་པ་ན་གང་རྐྱེན་ལས་བྱུང་བའི་མཚན་ཉིད་ཀྱི་ཆོས་དེ་ངེས་པར་བྱེད་པ་ཡིན་ན་ཀུན་རྫོབ་དེ་ཡོད་དེ། གང་གི་ཚེ་དེ་ཡང་ཡོད་པ་མིན་ན་དེའི་ཚེ་ཀུན་རྫོབ་མེད་པ་ཉིད་དེ་ནམ་མཁའི་མེ་ཏོག་བཞིན་ནོ།། འདི་ལྟར་མྱ་ངན་ལས་འདས་པ་བློའི་ཡུལ་དུ་བྱས་ནས་གཞན་གྱི་རྣམ་པར་རྟོག་པ་ཙམ་གྱིས་དེ་མྱ་ངན་ལས་འདས་པར་མི་འགྱུར་བ་ཁོ་ན་ནི་མ་ཡིན་ཏེ། འདི་རང་ཉིད་ནི་རྣམ་པར་རྟོག་པའི་སྤྲོས་པ་ཉེ་བར་ཞི་བའི་ཕྱིར་རོ།། ཆགས་པ་དང་བཅས་པའི་སེམས་ཀྱིས་དམིགས་པས་རང་ཉིད་ཀྱི་ཉོན་མོངས་པའི་སྒྲིབ་པ་སྤངས་པའི་འདོད་ཆགས་དང་བྲལ་བ་ཡང་འདོད་ཆགས་དང་བྲལ་བ་མ་ཡིན་པར་མི་འགྱུར་རོ།། དེ་ལྟ་བས་ན་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་གཞན་གྱི་ཀུན་རྫོབ་ཀྱིས་དམིགས་ན་ཡང་རང་ཉིད་འདིར་དོན་དམ་པར་མྱ་ངན་ལས་འདས་པ་ཉིད་
ཡིན་ནོ།། དེའི་ཕྱིར་ཆོས་ཐམས་ཅད་རང་བཞིན་གྱིས་རྣམ་པར་རྟོག་པ་དང་བྲལ་བའི་ཕྱིར་མ་སྐྱེས་པ་དང་མ་འགག་པའི་རང་བཞིན་ཡིན་པའི་ཕྱིར། རང་བཞིན་གྱིས་མྱ་ངན་ལས་འདས་པ་དང་གདོད་ནས་ཞི་བ་ཡིན་ནོ་ཞེས་བརྗོད་དོ།། དེ་ལྟར་ན་འདིར་གང་ཞིག་གང་གིས་འགོག་པར་འགྱུར་ཏེ། རྣམ་པར་དཔྱོད་པ་ཡང་མེད་པར་འགྱུར་ལ། དེ་ལྟ་བས་ན་ཅང་མི་སྨྲ་བར་གནས་པར་བྱའོ་ཞེ་ན། རྟོག་པ་སྟེ་སྒྲོ་འདོགས་འདོགས་པའི་བློ་དང་དེར་བརྟག་པར་བྱ་བ་འདི་དག་གཉིས་པོ་ཕན་ཚུན་གཅིག་བརྟེན་པ་ཡིན་པས། ཇི་ལྟར་འཇིག་རྟེན་གྲགས་པའི་ཐ་སྙད་ལ་བརྟེན་ནས། རྣམ་པར་དཔྱད་པ་ཐམས་ཅད་བརྗོད་པ་ཡིན་ནོ།། གང་གི་ཚེ་རྣམ་པར་དཔྱད་པ་ཡི། རྣམ་དཔྱོད་ཀྱིས་ནི་ཡུལ་རྣམས་ལ་དཔྱོད་དེ་ངེས་པར་བྱེད་ན། དེ་ཚེ་རྣམ་པར་དཔྱོད་བྱེད་ཀྱི་བློ་དེ་ཡང་ནི། རྣམ་དཔྱོད་གཞན་གྱིས་དཔྱད་དགོས་པའི་ཕྱིར་ན་ཐུག་པ་མེད་དོ་ཞེ་ན། དཔྱད་པར་བྱ་བ་ལ་རྣམ་པར་དཔྱད་དེ་གཏན་ལ་ཕབ་པར་བྱས་ན། རྣམ་དཔྱོད་ལ་ནི་རྣམ་པར་དཔྱད་པའི་གཞིའམ་རྟེན་ཡོད་པ་མིན་ལ། རྟེན་མེད་པའི་ཕྱིར་ན་སྒྲོ་འདོགས་པར་མི་སྐྱེ་སྟེ། དེ་ཡང་མྱ་ངན་ལས་འདས་པར་བརྗོད་དེ་ཐ་སྙད་ཐམས་ཅད་ལོག་པའི་ཕྱིར་རོ།། ཐམས་ཅད་དུ་བྱ་བ་མེད་པའི་ཕྱིར་རང་བཞིན་གྱིས་ཞི་བས་དེ་ཉིད་ལ་མྱ་ངན་ལས་འདས་པར་བརྗོད་དོ།། གང་གི་ལྟར་ན་ཚད་མ་དང་རྣམ་པར་བརྟག་པར་བྱ་ བའམ་གཞལ་བར་བྱ་བ་འདི་གཉིས་བདེན་པར་འདོད་པ།། དེ་ཉིད་ཤིན་ཏུ་བསྒྲུབ་པར་དཀའ་བར་གནས་ཏེ། གལ་ཏེ་ཤེས་པ་ཚད་མའི་དབང་ལས་ཏེ་སྟོབས་ཀྱིས་དོན་གཞལ་བར་བྱ་བ་གྲུབ་པར་ལྟ་ན། དེའི་ཚེ་ཤེས་པ་ཡོད་པ་ཉིད་ལ་རྟེན་ཅི་ཞིག་ཡོད་དེ་རང་གིས་རང་རིག་པ་ནི་མེད་ལ། ཚད་མ་གཞན་ཚོལ་ན་ཡང་ཐུག་པ་མེད་པར་འགྱུར་བའི་ཕྱིར་རོ།། འོན་ཏེ་ཤེས་བྱ་ལས་ཤེས་པ་གྲུབ་ན། ཤེས་བྱ་ཡོད་པ་ལ་རྟེན་ཅི་ཞིག་ཡོད། དེ་སྟེ་ཤེས་པའི་སྟོབས་ཀྱིས་ཤེས་བྱའི་སྟོབས་ཀྱིས་ཤེས་པ་འཇོག་པས་ཕན་ཚུན་གྱི་དབང་གིས་ཡོད་པར་འདོད་ན། དེའི་ཚེ་གཉིས་ཀ་ཡང་ནི་མེད་པར་འགྱུར་ཏེ་ཕན་ཚུན་བརྟེན་པ་ཡིན་པའི་ཕྱིར་གཅིག་མ་གྲུབ་པས་གཉིས་ཀ་ཡང་མི་འགྲུབ་བོ།། འདིར་རང་བཞིན་མཐུན་པའི་དཔེ་བསྟན་པའི་ཕྱིར་གལ་ཏེ་མི་འགའ་ཞིག་གིས་བུ་སྐྱེས་བུ་སྐྱེད་པ་ན་ཕར་འགྱུར་གྱི་བུ་མེད་པའི་སྔ་རོལ་དུ་ཕ་ཡོད་པ་མིན་ན། ཇི་སྲིད་དུ་ཕ་མེད་པ་དེ་སྲིད་དུ་བུ་ཉིད་གང་ལས་བྱུང་བ་ཡིན། བུ་མེད་པ་སྟེ་མ་སྐྱེས་པར་ནི་ཕ་ཡང་མེད་པ། དེ་བཞིན་དུ་ཤེས་པ་དང་ཤེས་བྱ་དེ་གཉིས་ཀ་ཡང་མེད་པ་ཉིད་ཡིན་ནོ།། མྱུ་གུ་ས་བོན་ལས་སྐྱེ་བར་འགྱུར་ཞིང་། ས་བོན་ཡོད་པའང་མྱུ་གུ་ཡོད་པའི་རྟགས་དེ་ཉིད་ཀྱིས་རྟོགས་པ་བཞིན་དུ། ཤེས་བྱ་ལས་སྐྱེས་པའི་ཤེས་པ་ཡིས། ཤེས་པར་བྱ་བ་དེ་ཡོད་པ་ནི་ཅིས་མི་རྟོགས་ཞེ་ན། འདི་ནི་དཔེ་དང་འདྲ་བ་མ་ཡིན་ནོ་ཞེས་བསྟན་པའི་ཕྱིར། མྱུ་གུ་ལས་གཞན་ཐ་དད་པའི་ཤེས་པ་ཡིས་མྱུ་གུ་ཤེས་པར་བྱས་ནས། འདི་ན་ས་བོན་ཡོད་ཅེས་གོ་བར་བྱེད་ཅིང་རྟོགས་པར་འགྱུར་ན། གང་གི་ཕྱིར་ཤེས་བྱ་དེ་རྟོགས་པར་བྱེད་པའི་ཤེས་པ་ཡོད་པ་ཉིད་གང་ལས་རྟོགས་ཏེ་རང་རིག་པ་མེད་པའི་ཕྱིར་གཞན་གྱིས་ཀྱང་ཤེས་པ་མིན་ཏེ་ཐུག་པ་མེད་པའི་ཕྱིར་རོ།། དེ་ལྟ་བས་ན་དངོས་པོའི་ཕྱོགས་ལ་ཤེས་པ་དང་ཤེས་བྱ་གྲུབ་པ་དཔྱད་པར་ནུས་པ་མ་ཡིན་ཏེ། བརྟགས་པའི་ཕྱོགས་ལ་ནི་ཇི་ལྟར་གྲགས་པའི་བཞིན་དུ་ཐ་སྙད་ལ་བརྟེན་ནས་ནུས་པ་ཡིན་ནོ་ཞེས་ངེས་སོ།། རྒྱུ་མེད་པར་སྨྲ་བ་རྣམས་ན་རེ། འགྲོ་བ་སྣ་ཚོགས་ནི་རྒྱུ་མེད་པ་ཉིད་ཡིན་ཏེ། དེ་སྐད་དུའང་། པདྨ་གེ་སར་ལ་སོགས་པ།།རྣམ་པ་སྣ་ཚོགས་སུ་ཡིས་བྱས།། རྨ་བྱའི་མདོངས་ལ་སོགས་པ་ཡི།། སྣ་ཚོགས་ཁྲ་བོ་སུ་ཡིས་སྤྲུལ།། ཞེས་འབྱུང་བས་སོ་སྙམ་པ་ལ་བརྗོད་པ། རེ་ཞིག་འཇིག་རྟེན་གྱི་སྐྱེ་བ་ཐམས་ཅད་ཀྱིས་ཀྱང་མངོན་སུམ་གྱིས། སྣ་ཚོགས་པའི་རྒྱུ་རྣམས་ཐམས་ཅད་མཐོང་བ་ཡིན་ནོ།། མེ་ཏོག་པདྨའི་སྡོང་བུ་ལ་སོགས་པ་རྣམས་ལ་རྒྱུ་སྔོན་དུ་སོང་བ་མེད་དོ་ཞེ་ན། པདྨའི་སྡོང་བུ་དང་ལོ་མ་དང་འདབ་མ་དང་ཡལ་ག་དང་ཟེའུ་འབྲུ་ལ་སོགས་པའི་དབྱེ་བ་ནི། རྒྱུ་ཡི་དབྱེ་བ་ཐ་དད་པས་བསྐྱེད་པ་ཡིན་ཏེ། གཞན་དུ་ན་ངེས་པ་མེད་པར་ཐམས་ཅད་དུ་འབྱུང་བར་ཐལ་བའི་ཕྱིར་རོ།། རྒྱུ་ཡི་དབྱེ་བ་འདི་དག་གང་གིས་བྱས་པ་ཡིན་ཞེ་ན། སྔར་གྱི་རྒྱུའི་ཁྱད་པར་གྱི་
དབྱེ་བ་ཉིད་ལས་སོ།། དེ་ལྟར་ཕྱི་མའི་ཁྱད་པར་རྣམས་སྔ་མ་སྔ་མའི་ཁྱད་པར་ལས་ཞེས་ལན་བརྗོད་པར་བྱ་ལ། ཐུག་པ་མེད་པ་མི་འདོད་པ་ཅུང་ཟད་དུ་ཡང་འགྱུར་བ་མ་ཡིན་ཏེ། འཁོར་བ་ལ་ཐོག་མ་མེད་པས་སྔོན་གྱི་མཐའ་ཤེས་པར་འགྱུར་བ་མ་ཡིན་ཞེས་ཁས་བླངས་པའི་ཕྱིར་རོ།། ཅི་ཕྱིར་རྒྱུ་ཡི་འབྲས་བུ་སྐྱེད་པར་ནུས་ཤེ་ན། གཅིག་ནས་གཅིག་ཏུ་བརྒྱུད་པའི་སྔར་གྱི་རྒྱུ་ཡི་མཐུ་ཉིད་ལས་སོ།། འདིར་དབང་ཕྱུག་རྒྱུར་སྨྲ་བ་དག་ན་རེ། རྒྱུ་དེ་ཡོད་དུ་ཆུག་ཀྱང་དེ་ནི་དབང་ཕྱུག་གི་བློ་སྔོན་དུ་བཏང་བ་དེ་ཉིད་ཀྱི་ལུས་ཅན་དང་། གནས་ལ་སོགས་པ་ཐམས་ཅད་བྱས་པ་ཡིན་ནོ་ཞེས་རྟོགས་པས་དེའི་ཕྱིར་དེ་ལྟར་དབང་ཕྱུག་འགྲོ་བའི་རྒྱུ་ཡིན་པར་སེམས་ན། རེ་ཞིག་དབང་ཕྱུག་ཉིད་གང་ཡིན་པར་སྨྲོས་ཤིག། གལ་ཏེ་དེ་དག་ན་རེ། འབྱུང་བ་རྣམས་ཡིན་ནོ་ཞེ་ན་ཁོ་བོ་ཅག་ཀྱང་དེ་རྣམས་ལ་སྔ་མ་སྔ་མ་ལས་ཕྱི་མ་ཕྱི་མ་འབྲས་བུའི་ཚུལ་གྱིས་འགྲོ་བའི་རྒྱུ་ཉིད་དུ་འདོད་པས་དེ་ལྟར་ཡིན་པར་ཟད་མོད། དོན་གྱི་དབྱེ་བས་སྟོང་པའི་མིང་ཙམ་ལ་ཡང་ཅི་ཞིག་ངལ་བར་བྱེད། འོན་ཀྱང་ས་ལ་སོགས་པ་འདི་དག་དུ་མ་ཡིན་པ་དང་། སྐྱེ་བ་དང་འཇིག་པ་ཡིན་པས་མི་རྟག་པ་དང་བློའི་གཡོ་བ་མེད་པ་དང་བརྟེན་པར་བྱ་བའི་རང་བཞིན་གྱི་ལྷ་མིན་ཞིང་། འགོམ་པར་བྱ་བ་ཉིད་དང་མི་གཙང་བ་དང་འབྲེལ་བས། དེ་ནི་དབང་ཕྱུག་ཉིད་མ་ཡིན་ཏེ། ཁྱོད་ནི་འདི་ལྟར་གཅིག་པུ་ཡིན་པ་དང་རྟག་པ་ཉིད་དང་བློའི་གཡོ་བ་སྔོན་དུ་འགྲོ་བ་དང་ལྷའི་འགྲོ་བས་བསྡུས་པ་དང་གཙང་ཞིང་མཆོད་པར་འོས་པའོ་ཞེས་འདོད་པའི་ཕྱིར་རོ།།གལ་ཏེ་ས་ལ་སོགས་པ་དབང་ཕྱུག་མ་ཡིན་ནོ།། འོ་ན་ནམ་མཁའ་དབང་ཕྱུག་ཡིན་ནོ་ཞེ་ན། དབང་ཕྱུག་ནམ་མཁའ་མིན་ཏེ་བློ་ཡི་གཡོ་བ་དང་བྱ་བ་མེད་པའི་ཕྱིར་རོ།། འོ་ན་བདག་ཡིན་ནོ་ཞེ་ན། བདག་མིན་ཏེ་སྔར་ནས་བཀག་ཟིན་པའི་ཕྱིར་རི་བོང་གི་རྭ་དང་འདྲའོ།། གལ་ཏེ་དབང་ཕྱུག་དེ་བསམ་གྱིས་མི་ཁྱབ་པར་ཡིན་ནོ་ཞེས་འདོད་ན་བསམ་བྱ་མིན་པ་ཡི་བྱེད་པ་པོ་ཡང་མེད་ལ། བསམ་པར་བྱ་བ་མིན་པ་དེ་ཉིད་བརྗོད་པས་ཅི་ཞིག་བྱ། དེས་བསྐྱེད་པར་འདོད་པའི་དངོས་པོ་དེའང་གང་ཞིག་ཡིན། བདག་ཅེས་བྱ་བ་འབྱིན་པར་འདོད་ན་བདག་དེ་རྟག་པར་ཁས་བླངས་པ་དང་ས་དང་ཆུ་དང་མེ་དང་རླུང་དང་ནམ་མཁའ་དང་དུས་དང་ཕྱོགས་ལ་སོགས་པ་ཡང་རྟག་པར་ཁས་བླངས་པ་དང་། དབང་ཕྱུག་རང་གི་ངོ་བོའང་རྟག་པར་ཁས་བླངས་པ་མིན་ནམ་ཅི། མིག་ལ་སོགས་པའི་ཤེས་པ་ནི་ཤེས་བྱ་ལ་དམིགས་པ་ལས་སྐྱེ་བ་དང༌། ཐོག་མ་མེད་པའི་དུས་ནས་འོང་བའི་བདེ་སྡུག་ཐམས་ཅད་ནི་དགེ་བ་དང་མི་དགེ་བའི་ལས་ཡིན་ལ། དབང་ཕྱུག་དེ་ཡིས་གང་ཞིག་བསྐྱེད་པར་སྨྲོས་ཤིག། རྒྱུ་སྟེ་བྱེད་པ་པོ་ལ་རྟག་པ་ཡིན་པས་ཐོག་མ་ཡོད་པ་མིན་ན། དེའི་ཚེ་འབྲས་བུའི་ཐོག་མ་ཡང་ག་ལ་ཡོད། དེ་ལྟར་ཡིན་དུ་ཟིན་ཀྱང་རྟག་ཏུ་མི་བྱེད་དེ་ལྟོས་ནས་བྱེད་པ་ཡིན་ནོ་ཞེ་ན། རྟག་ཏུ་ཅིའི་ཕྱིར་བྱེད་པ་མིན་ཏེ། དབང་ཕྱུག་དེ་ནི་ལྷན་ཅིག་བྱེད་པའི་རྒྱུ་གཞན་ལ་ལྟོས་རིགས་པ་མིན་ནོ།། དབང་ཕྱུག་དེས་བྱས་པ་མིན་པའི་དངོས་པོ་གཞན་ཡོད་པ་མིན་ན། དེ་བས་འདི་གང་ཞིག་ལ་ལྟོས་པར་འགྱུར། གལ་ཏེ་ལྟོས་པར་ཁས་ལེན་ན་ཚོགས་པ་ཉིད། རྒྱུ་ཡིན་པར་འགྱུར་གྱི་དབང་ཕྱུག་རྒྱུ་མིན་ནོ།། རྒྱུ་ཚོགས་ཚང་ཞིང་གེགས་མེད་པ་ན་འབྲས་བུ་དེ་མི་སྐྱེ་བའི་དབང་མེད་ཅིང་། ཚོགས་པ་ཚང་བ་དེ་མེད་པར་ནི་སྐྱེ་བའི་དབང་མེད་དོ།། ཡང་ཚོགས་པ་ཡོད་པ་ན་བྱེད་པ་ཡོད་པར་འགྱུར་དུ་ཆུག་མོད། དེའི་ཚེ་རང་ཉིད་མི་འདོད་ཀྱང་དྲངས་ནས་བྱེད་པ་ཡིན་ནམ། འོན་ཏེ་འདོད་ནས་ཡིན་ཞེས་རྣམ་པར་བརྟགས་ནས་གལ་ཏེ་དབང་ཕྱུག་མི་འདོད་བཞིན་དུ་འབྲས་བུ་བྱེད་ཅིང་། བསྒྲུབ་པ་ཡིན་ན་གཞན་ལ་རག་ལས་ཤིང་གཞན་གྱི་དབང་དུ་སོང་བར་ཐལ། འོན་ཏེ་འདོད་ནས་བྱེད་ནའང་འདོད་པ་ཉིད་ལརག་ལས་པར་འགྱུར་ཏེ་དེ་ལ་ལྟོས་པ་ཡོད་པའི་ཕྱིར་རོ།། འབྲས་བུ་སྒྲུབ་པར་བྱེད་ནའང་དབང་ཕྱུག་ག་ལ་ཡིན་ཏེ་རང་གི་མཚན་ཉིད་དང་འགལ་བ་ཡིན་པའི་ཕྱིར་རོ།། དཔྱོད་པ་བ་གང་དག་རྡུལ་ཕྲན་རྟག་པར་སྨྲ་བ། དེ་དག་ཀྱང་ནི་སྔར་རྡུལ་དེའང་ཕྱོགས་ཚའི་དབྱེ་བ་ཡིས་སོགས་ཀྱིས་བཟློག་ཟིན་ཏོ།། གཙོ་བོ་རྟག་པ་གཡོ་བ་དང་མི་གཡོ་བའི་འགྲོ་བ་ཡི། ཡོངས་སུ་གྱུར་པའི་རྒྱུ་ཡིན་པར་ནི་གྲངས་ཅན་པ་འདོད་དོ། གཙོ་བོ་ཞེས་བྱ་བ་ནི་སྙིང་སྟོབས་ཏེ་བདེ་བ་དང་རྡུལ་དེ་སྡུག་བསྔལ་དང་མུན་པ་སྟེ་བཏང་སྙོམས་ཞེས། བྱ་བའི་ཡོན་ཏན་མཉམ་པར་གནས་པ་ནི། གཙོ་བོ་ཞེས་བྱ་བར་རབ་ཏུ་བརྗོད་དེ་རང་བཞིན་གྱི་གནས་སྐབས་ཡིན་ལ། མི་མཉམ་པ་ནི་འགྲོ་བ་སྣ་ཚོགས་པར་ཡོངས་སུ་གྱུར་པ་ཡིན་པར་བརྗོད་དོ།། གང་གི་ཚེ་སྐྱེས་བུ་ཡུལ་ལ་ལོངས་སྤྱོད་པའི་འདོད་པ་སྐྱེ་བ་དེའི་ཚེ་སྐྱེས་བུའི་འདོད་པ་རང་བཞིན་གྱིས་ཡོངས་
སུ་ཤེས་ནས་སྒྲ་ལ་སོགས་པ་འབྱིན་པའི་ངོ་བོ་ཡོངས་སུ་གྱུར་པས་ཉེ་བར་འགྱུར་རོ།། དེའི་ཚེ་རིམ་པ་ནི་འདི་ཡིན་ཏེ། རང་བཞིན་ལས་ནི་ཆེན་པོ་དེ་ལས་ནི།། ངར་འཛིན་དེ་ལས་ཚོགས་ནི་བཅུ་དྲུག་ཡིན།། བཅུ་དྲུག་པོ་ཡི་ནང་ནས་ལྔ་པོ་རྣམས།། དེ་ལས་ཀྱང་ནི་འབྱུང་བ་ལྔ་རྣམས་ཡིན།།དེའི་དོན་ནི་འདི་ཡིན་ཏེ། རང་བཞིན་ལས་ཆེན་པོ་ལས་ཆེན་པོ་ཡིན་ལ། ཆེན་པོ་ཞེས་པ་ནི་གློ་བུར་དུ་འབྱུང་བའོ།། དེ་ལས་ངར་འཛིན་པ་དང་། དེ་ལས་ཚོགས་བཅུ་དྲུག་སྟེ། དབང་པོ་བཅུ་གཅིག་དང་དེ་ཙམ་ལྔའོ།། དེ་ལ་ལས་ཀྱི་དབང་པོ་ལྔ་ནི། ཁ་དང་། རྐང་པ་དང་། ལག་པ་དང་། འདོམས་དང་རྐུབ་སྟེ་རིམ་པ་ལྟར་སྨྲ་བ་དང་། འགྲོ་བ་དང་། སྟེར་བ་དང་། འཁྲིག་པ་དང་། བཤང་བའི་ལས་རྣམས་ལ་དབང་བྱེད་པ་ཡིན་ནོ།། བློའི་དབང་པོ་ལྔ་ནི། རྣ་བ་དང་། ལུས་དང་། མིག་དང་། ལྕེ་དང་། སྣའོ།། ཐམས་ཅད་ལ་ཁྱབ་པ་ནི་ཡིད་ཀྱི་དབང་པོའོ།། དེ་ཙམ་ལྔ་ནི། སྒྲ་དང༌། རེག་བྱ་དང་། གཟུགས་དང་། རོ་དང་། དྲི་དེ་ཙམ་མོ།། ཡང་སྒྲ་ལས་ནམ་མཁའ་དང་། རེག་ལས་རླུང་དང་། གཟུགས་ལས་མེ་དང་། རོ་ལས་ཆུ་དང་། དྲི་ལས་ས་རྣམས་འབྱུང་བ་ཡིན་ནོ།། དང་པོ་རང་བཞིན་ནི་རྒྱུ་ཉིད་ཡིན་ཏེ་འབྲས་བུ་མ་ཡིན་ནོ།། ཆེན་པོ་དང་ངར་འཛིན་པ་དང་སྒྲ་ལ་སོགས་པ་ལྔ་ནི་འབྲས་བུ་ཡང་ཡིན་ལ་རྒྱུ་ཡང་ཡིན་ནོ།། དབང་པོ་བཅུ་གཅིག་པོ་རྣམས་དང་ནམ་མཁའ་ལ་སོགས་པ་ལྔ་པོ་རྣམས་འབྲས་བུ་ཉིད་ཡིན་ལ་རྒྱུ་ནི་མ་ཡིན་ནོ།། སྐྱེས་བུ་ནི་རྒྱུ་དང་འབྲས་བུ་གཉིས་ཀའི་རང་བཞིན་སྤངས་པ་ཡིན་ནོ།། ཡང་བརྗོད་པ། རྩ་བའི་
རང་བཞིན་རྣམ་པར་འགྱུར་མིན་ལ།། ཆེན་པོ་སོགས་བདུན་རང་བཞིན་རྣམ་འགྱུར་ཡིན།། བཅུ་དྲུག་པོ་ནི་རྣམ་པར་འགྱུར་བ་སྟེ།། སྐྱེས་བུ་རང་བཞིན་མ་ཡིན་རྣམ་འགྱུར་མིན།། ཞེས་སོ།། གཙོ་བོ་དེ་ཡང་འབྲས་བུ་མ་ལུས་པ་ནུས་པའི་རང་བཞིན་ཉིད་ཡོན་ཏན་གསུམ་གྱི་རང་བཞིན་ཁོ་ན་ལས་འབྲས་བུ་སྒྲུབ་པར་བྱེད་པ་ཡིན་ཏེ། གཞན་ཇི་ལྟར་དེ་ལ་ཡོད་པ་མ་ཡིན་པ་འབྲས་བུ་སྣ་ཚོགས་པའི་དུ་ན། གཟུགས་སྐྱེད་པར་བྱེད་དེ། དེ་སྐད་དུ་ཡང༌། མ་ལུས་ནུས་པའི་ཚོགས་རྣམས་ཀྱི།། རང་བཞིན་འབའ་ཞིག་ཁོ་ན་ལས།། འབྲས་བུའི་ཁྱད་པར་འཇུག་པ་ནི།། དངོས་པོ་དེ་ཡི་རང་བཞིན་ནོ།། གལ་ཏེ་རྒྱུ་ཡི་བདག་ཉིད་ལ།། ནུས་པའི་ངོ་བོར་འབྲས་མེད་ན།། དེ་ཉིད་བསྐྱེད་པར་ནུས་མིན་ཏེ།། མེད་ཕྱིར་ནམ་མཁའི་མེ་ཏོག་བཞིན།། ཞེས་ཟེར་རོ།། དེ་དག་ཐམས་ཅད་ནམ་མཁའ་ལ་མངོན་པར་བྲིས་པའི་རི་མོ་བཞིན་དུ་སྣང་བ་ཡིན་ཞེས་དགོངས་ནས་གྲུབ་པའི་མཐའ་སྨྲ་བས་སུན་དབྱུང་བའི་ཕྱིར་བཤད་པ། གཙོ་བོ་གཅིག་ལ་རྡུལ་གྱི་རང་བཞིན་དང་མུན་པ་དང་སྙིང་སྟོབས་ཀྱི་རང་བཞིན་གསུམ་ཉིད་ནི། རིགས་པ་མིན་པས་དེས་ན་གཙོ་བོ་དེ་ཡོད་པ་མིན་ནོ།། དེ་བཞིན་དུ་ཡོན་ཏན་གསུམ་ཡང་ཡོད་པ་མིན་ཏེ། དེ་ཡང་སོ་སོར་རྣམ་པ་གསུམ་གསུམ་དུ་འགྱུར་བའི་ཕྱིར་རོ།། དེ་ལྟར་ཡོན་ཏན་རྣམས་མེད་པ་ན་སྒྲ་ལ་སོགས་པའི་དངོས་པོ་དག་ཀྱང་། ཡོད་པ་ཉིད་དུ་བརྗོད་པ་ནི་ཤིན་ཏུ་རྒྱང་རིང་བར་འགྱུར་རོ།། སེམས་མེད་པའི་རང་བཞིན་གྱི་གོས་ལ་སོགས་པ་ལ། སེམས་ཀྱི་བདག་ཉིད་བདེ་བ་ལ་སོགས་པ་ཡོད་པ་སྲིད་པའང་མིན་ལ། དངོས་པོ་རྣམས་དངོས་པོ་དེ་ཡི་རྒྱུ་བདེ་བ་ལ་སོགས་པའི་རང་བཞིན་ནམ་ངོ་བོ་ཉིད་ཡིན་ན། དྲན་པ་ཉེ་བར་བཞག་པའི་སྐབས་སུ་དངོས་པོ་དག་རྣམ་པར་དཔྱད་ཟིན་པ་མིན་ནམ། ཁྱོད་ཀྱི་རྒྱུ་ཡང་བདེ་བ་ལ་སོགས་པ་ཉིད་དུ་འདོད་པ་དེ་ནི་མ་ཡིན་ཏེ། བདེ་བ་ལ་སོགས་པ་དེ་ལས་སྣམ་བུ་ལ་སོགས་པའི་དངོས་པོ་འབྱུང་བའང་མེད་ལ། སྣམ་བུ་དང་ཙནྡན་ལ་སོགས་པ་ལས་ནི་བདེ་བ་སོགས་པ་ཡིན་ན། སྣམ་བུ་ལ་སོགས་པ་དེ་མེད་པའི་ཕྱིར་ན་བདེ་བ་ལ་སོགས་པ་མེད་དེ། དེ་དག་གི་འབྲས་བུ་ཡིན་པའི་ཕྱིར་རོ།། བདེ་བ་ལ་སོགས་པ་རྟག་པ་ཉིད་དུ་ཡང་། དུས་ནམ་དུ་ཡང་ན་དམིགས་པ་ཡོད་པ་མ་ཡིན་ནོ།། བདེ་བ་ལ་སོགས་པའི་གསལ་བ་འགའ་ཞིག་རྟག་པ་རུ་ཡོད་པ་ཉིད་དུ་འདོད་ན། ཐམས་ཅད་དུ་དེ་མྱོང་བ་ཅི་ཡི་ཕྱིར་འཛིན་པ་མ་ཡིན། དེ་ཉིད་ཕྲ་མོར་གྱུར་པ་ཡིན་ཏེ་ཉིན་མོའི་སྐར་མ་ལ་སོགས་པ་བཞིན་མི་དམིགས་སོ་ཞེ་ན་དེ། རགས་པ་དང་ཕྲ་བའང་ཇི་ལྟར་ཡིན་རྟག་པའི་རང་བཞིན་གཅིག་ལ་དུ་མ་མི་རིགས་པའི་ཕྱིར་རོ།། གལ་ཏེ་རིམ་གྱིས་རགས་པ་སྤངས་ནས་ཕྱིས་ཕྲ་བར་འགྱུར་གྱི། གཅིག་ཅར་དུ་ནི་མ་ཡིན་ནོ་ཞེ་ན། རགས་པའི་ངོ་བོ་དེ་དོར་ནས་ཕྲ་བར་འགྱུར་བས། ཕྲ་རགས་དེ་དག་མི་རྟག་པ་ཉིད་ཡིན་ནོ།། དེ་བཞིན་དུ་ཆེན་པོ་ལ་སོགས་པའི་དངོས་པོ་ཐམས་ཅད་ཀྱང་ནི། མི་རྟག་པ་ཉིད་དུ་ཅིས་མི་འདོད། ཕྲ་བ་དང་རགས་པའི་གནས་སྐབས་ཐ་དད་པ་ཡིན་གྱི། གནས་སྐབས་ཅན་གྱི་གཞི་བདེ་བ་ལ་ནི་ཐ་དད་པ་མེད་དོ་ཞེ་ན། གསལ་བའི་ངོ་བོར་གྱུར་པའི་བདེ་བ་རགས་པ་དེ་བདེ་བ་
ལས་གཞན་མིན་ན། བདེ་བ་ཡང་གསལ་བ་བཞིན་དུ་མི་རྟག་པ་ཉིད་དུ་འགྱུར་རོ།། གལ་ཏེ་རྣམ་པ་ཐམས་ཅད་དུ་བདེ་བ་ཞིག་སྟེ་མེད་པར་གྱུར་པ་འགའ་ཡང་ནི། སླར་སྐྱེ་བ་མིན་ཏེ་མེད་པའི་ཕྱིར་ནམ་མཁའི་ཨུཏྤལ་བཞིན་ནོ་ཞེས་འདོད་ན། གསལ་བ་སྔར་མེད་པར་ཕྱིས་སྐྱེ་བར་ནི། ཁྱོད་ཀྱིས་མི་འདོད་ཀྱང་གནས་པ་ཉིད་ཡིན་ནོ།། གཞན་དུ་ན་སྔར་ཡང་དེ་ཡོད་པ་ཡིན་ན་ཕྱི་མ་བཞིན་དུ་སྔར་ཡང་དེ་དམིགས་པར་ཐལ་བར་འགྱུར་རོ།། ཇི་ལྟར་གསལ་བ་སྔར་མེད་པ་སྐྱེས་པ་དེ་བཞིན་དུ་དངོས་པོ་གཞན་ཡང་ཡིན་པ་དེའི་ཚེ་འགལ་བ་ཅུང་ཟད་ཀྱང་ཡོད་པ་མ་ཡིན་ནོ།།འདི་ལ་གནོད་པ་་ཡང་ཡོད་དེ། གལ་ཏེ་རྒྱུ་ལ་འབྲས་བུ་གནས་པར་ལྟ་ན། གཞན་ཟན་ཟ་བའི་ཚེ་མི་གཙང་བ་ཟ་བར་འགྱུར་ཞིང་། རས་ཀྱི་རིན་གྱིས་རས་བལ་གྱི།། ས་བོན་ཉོས་ལ་དེ་ཉིད་ལུས་ལ་བགོ་བར་གྱིས་ཤིག། གལ་ཏེ་འཇིག་རྟེན་རྨོངས་པ་སྟེ་མི་ཤེས་པས་རྒྱུ་ལ་འབྲས་བུ་གནས་པ་མ་མཐོང་ངོ་སྙམ་ན། དེ་ཁོ་ན་ཉིད་ཤེས་ཤིང་མ་རྨོངས་པ་རྣམས་ཀྱིས་འཇིག་རྟེན་པ་རྨོངས་པར་བཞག་པ་དེ་ཉིད་རང་ལའང་གནས་པ་ཉིད་དེ་རྒྱུ་ལ་འབྲས་བུ་གནས་པ་མཐོང་བ་མ་ཡིན་ནོ།། འགྱུར་ལ་ལར། དེ་ཉིད་ཤེས་ལའང་དེ་གནས་ཉིད།། ཅེས་སྣང་སྟེ་དོན་ལ་གྲངས་ཅན་པ་དག་ཀྱང་ཟན་ཟ་བ་དང་། རས་བལ་ཉིད་ཉོ་བ་ལ་འཇུག་གི། གཞན་ནི་མ་ཡིན་ནོ་ཞེས་པའི་དོན་ནོ།། རྒྱུ་དང་འབྲས་བུ་ལ་རྟོག་པའི་ཤེས་པ་དེ་འཇིག་རྟེན་པ་རྣམས་ལ་ཡང་ནི། ཡོད་པ་ཉིད་ཡིན་པས་རྒྱུ་ལ་འབྲས་བུ་གནས་པ་དེ་ཅི་སྟེ་མཐོང་བ་མ་ཡིན། གལ་ཏེ་འཇིག་རྟེན་པའི་ཤེས་པ་ཚད་མ་ཉིད་མིན་པས་མི་མཐོང་ངོ་ཞེ་ན། འཇིག་རྟེན་པའི་ཤེས་པས་སྒྲ་ལ་སོགས་པ་གསལ་བ་མཐོང་བའང་བདེན་པ་མ་ཡིན་པས་མེད་པ་
ཉིད་དོ།། དེ་ལྟ་བས་ན་དངོས་པོའི་དེ་ཁོ་ན་ཉིད་ཀྱི་རྣམ་པར་བཞག་པ་ཐོབ་པ་མ་ཡིན་པས་འདི་ཁོ་བོ་ཅག་གི་འདོད་པ་སྟེ་ཐ་སྙད་པའི་ཚད་མ་ཐམས་ཅད་དོན་དམ་པ་ཚད་མ་མ་ཡིན་པའི་ཕྱིར་རོ།། དེ་ལ་རྒོལ་བས་སྨྲས་པ། གལ་ཏེ་ཚད་མ་ཡང་དོན་དམ་པར་ཚད་མ་མིན་ན། ཚད་མ་དེས་གཞལ་བ་ཐམས་ཅད་རྫུན་པར་མི་འགྱུར་རམ། དེ་ཁོ་ན་ཉིད་དེ་དོན་དམ་དུ་ན་ཆོས་ཐམས་ཅད་རང་བཞིན་མེད་པའི་སྟོང་པ་ཉིད། སྒོམ་པ་ཡང་ཚད་མས་ངེས་པ་ཐམས་ཅད་རྫུན་པ་ཡིན་པ་དེའི་ཕྱིར་མི་འཐད་པར་འགྱུར་རོ་ཞེ་ན། འདི་ལ་ལན་བསྟན་པ་བརྟགས་པར་བྱ་བའི་ཆོས་ཀྱི་དངོས་པོ་ལ་མ་རེག་པར། དེ་ཡི་དངོས་པོ་མེད་པའང་འཛིན་པ་མ་ཡིན་ལ། དེ་ཡི་ཕྱིར་བདེན་པར་མ་གྲུབ་པས་རྫུན་པའི་དངོས་པོ་གང་ཡིན་པ།དེ་ཡི་དངོས་པོ་མེད་པ་དེ་ཡང་གསལ་བར་ཏེ་ངེས་པར་རྫུན་པ་ཡིན་ནོ།། དེས་ན་གཉིད་ཀྱིས་ནོན་པའི་རྨི་ལམ་ན་བུ་སྐྱེས་ཏེ་ཤི་བ་
རྨིས་པ་ལ། བུ་དེ་མེད་དོ་སྙམ་པའི་རྣམ་རྟོག་ནི། ཐོག་མར་བུ་དེ་ཡོད་པར་འཛིན་པའི་རྣམ་པར་རྟོག་པ་དེ་ཡི། གེགས་ཡིན་མོད་ཀྱི་དེ་ཡང་རྫུན་པ་ཡིན་ཏེ། རྨི་ལམ་གྱི་བུ་ནི་མ་སྐྱེས་པ་དང་མ་འགག་པའི་ཕྱིར་རོ།། དེ་ལྟར་ན་ཆོས་ཐམས་ཅད་ཀྱི་སྐྱེ་བ་དང་འགག་པ་རྟོགས་པས་རྟག་པར་བལྟ་བར་བྱའོ།། དེ་བས་ན་བརྗོད་དངོས་པོ་འགའ་མ་ཐག་པར་དེ་ལྟར་རྣམ་པར་དཔྱད་པས། ཡང་རྒྱུ་མེད་པ་དང་སྐྱེས་བུ་དང་དུས་ལ་སོགས་པས་བྱས་པ་ཡོད་པ་མ་ཡིན་ཞིང་། རྒྱུ་སོ་སོ་རེ་རེ་བའམ་ཐམས་ཅད་འདུས་པ་ཡི། རྐྱེན་རྣམས་ལ་ཡང་སྐྱེ་བའི་ངོ་བོར་གནས་པ་མ་ཡིན་ནོ། གཞན་ཏེ་འདས་པའི་ས་ནས་འོངས་པའང་མ་ཡིན་ལ། དེ་ལྟ་བར་གནས་པ་མ་ཡིན་ཞིང་དེ་ཉིད་མ་འོངས་པའི་སར་འགྲོ་བ་མ་ཡིན་ནོ།། འོ་ན་འཇིག་རྟེན་པ་རྣམས་ཀྱིས་ཇི་སྟེ་བདེན་པར་རྟོག་རྨོངས་པ་སྟེ་མི་ཤེས་པའི་དབང་གིས་བདེན་པར་སྙམ་ན། བརྟགས་ཤིང་ཁས་བླངས་པ་གང་བྱས་པ་འདི། སྒྱུ་མ་ལས་ཏེ་མིག་འཕྲུལ་མཁན་གྱིས་བྱས་པའི་གླང་པོ་ལ་སོགས་པ་དང་ནི་ཁྱད་པར་ཅི་ཞིག་ཡོད་དེ། སྒྱུ་མ་མཁན་གྱིས་སྤྲུལ་པ་གང་ཡིན་པ་དང༌། རྒྱུ་ལས་དང་ཉོན་མོངས་པ་རྣམས་ཀྱིས་ནི་གང་ཞིག་སྤྲུལ་པ། དེ་དག་ཐོག་མར་ནི་གང་ནས་འོངས་པར་གྱུར་ཅིང་། མཐར་གང་དུ་འགྲོ་བའང་བརྟག་པར་གྱིས་ཤི། འབྲས་བུ་གང་ཞིག་རྒྱུ་དང་རྐྱེན་གྱི་དངོས་པོ་གང་ནི་ཉེ་བ་ཡིས། མཐོང་བ་སྟེ་དམིགས་པར་འགྱུར་ལ་དེ་མེད་ན་དམིགས་པ་མིན་པ། གཞན་ལ་རག་ལས་པའི་བཅོས་བུ་མེ་ལོང་གི་དཀྱིལ་འཁོར་ལ་མཐོང་བའི་གཟུགས་བརྙན་དང་མཚུངས་པ། དེ་ལ་བདེན་པ་ཉིད་ནི་ཇི་ལྟར་ཡོད། དེ་སྐད་དུ། གང་དག་རྒྱུ་ལས་འབྱུང་བ་རྣམས།། དེ་མེད་པར་ནི་ཡོད་མིན་གང་།། དེ་རྣམས་གཟུགས་བརྙན་དང་མཚུངས་པར།། གསལ་བར་ཅི་ཡི་ཕྱིར་མི་བཞེད།། ཅེས་གསུངས་པ་ཡིན་ནོ།། དེ་ལྟར་ན་ཡང་རྒྱུ་ནི་ཡོད་དོ་ཞེ་ན། འབྲས་བུའི་དངོས་པོ་ཡོད་པར་གྱུར་པ་ལ་ནི། འབྲས་བུ་གྲུབ་ཟིན་པས་རྒྱུ་ཡིས་དགོས་པ་ཅི་ཞིག་ཡོད། འོན་ཏེ་འབྲས་བུ་དེ་ནི་མེད་ན་ཡང་། རྒྱུ་ཡིས་དགོས་པ་ཅི་ཞིག་ཡོད་དེ་མེད་དོ།། དེ་ཅིའི་ཕྱིར་ཞེ་ན། བྱེ་བ་བརྒྱ་ཕྲག་གི་རྒྱུ་ཡིས་ཀྱང་། དངོས་པོ་མེད་པ་དེ་དངོས་པོར་བསྒྱུར་དུ་མེད་དོ།། མེད་པའི་གནས་སྐབས་དེ་དངོས་པོ་ཇི་ལྟར་ཡིན། མེད་པ་ཉིད་ལས་ཐ་དད་པའི་དངོས་པོར་འགྱུར་བ་གཞན་ཡང་གང་ཞིག་ཡིན། མེད་པའི་རྒྱུ་མཚན་གྱི་ཚེ་དངོས་པོ་ཡོད་པར་སྲིད་པ་མིན་ན། དངོས་པོ་ཡོད་པ་དུས་ནམ་ཞིག་ན་འགྱུར། དངོས་པོ་སྐྱེས་པར་མ་གྱུར་ཅིང་འབྱུང་བར་མ གྱུར་པར། དངོས་པོ་མེད་པ་དང་ནི་འབྲལ་བར་མི་འགྱུར་ལ། དངོས་པོ་མེད་པ་དང་ནི་མ་བྲལ་ན། དེ་ལ་དངོས་པོ་ཡོད་པའི་སྐབས་མི་སྲིད་དེ། དངོས་པོ་འབྱུང་བ་དང་འགལ་བ་དངོས་པོ་མེད་པ་ཉིད་ཡོད་པའི་ཕྱིར་རོ།། ཇི་ལྟར་དངོས་པོ་མེད་པ་དངོས་པོར་མི་འགྱུར་བ་བཞིན་དུ་དངོས་
པོའང་དངོས་པོ་མེད་པར་འགྱུར་བ་མིན་ཏེ། དངོས་པོ་ཡོད་པ་གང་གི་ཚེ་དངོས་པོ་མེད་པའི་རང་བཞིན་དུ་གྱུར་ན་དེའི་ཚེ་དངོས་པོ་གཅིག་ཉིད་རང་བཞིན་གཉིས་སུ་ཐལ་བར་འགྱུར་བའི་ཕྱིར་རོ།། དེ་ལྟར་འགག་པ་ཡོད་པ་མིན་ཞིང་། དངོས་པོའང་ཡོད། མིན་པ་དེ་ཡི་ཕྱིར། འགྲོ་བ་མ་ལུས་པ་འདི་དག་ཐམས་ཅད་ནི། དུས་རྟག་ཏུ་མ་སྐྱེས་པ་དང་མ་འགག་པ་ཉིད་དེ། འགྲོ་བ་ལྔའི་འཁོར་བར་རྨི་ལམ་ལྟ་བུར་འཁོར་བ་སྟེ། དེ་ལ་རྣམ་པར་དཔྱད་ན་ཆུ་ཤིང་དང་འདྲ་བར་སྙིང་པོ་མེད་པ་ཉིད་ཡིན་ནོ།། ཆོས་ཐམས་ཅད་མ་སྐྱེས་པ་དང་མ་འགགས་པ་དེའི་ཕྱིར་མྱ་ངན་
ལས་འདས་པ་དང་མ་འདས་པའང་། དེ་ཁོ་ན་ཉིད་དུ་ནི་ཁྱད་པར་ཅི་ཡང་མེད་དོ།། བྱིས་པའི་སྐྱེ་བོ་དོན་དམ་པའི་དེ་ཁོ་ན་ཉིད་ཡོངས་སུ་མི་ཤེས་པ་མངོན་པར་ཞེན་པས་སྒྲོ་བཏགས་པས་འགྲོ་བའི་ཚོགས་ལ་ཉེ་བར་བརྟགས་ནས་བདག་ཉིད་ཀྱིས་བདག་ཉིད་འཁྲུགས་པར་བྱེད་དོ་ཞེས་བསྟན་པའི་ཕྱིར་བཤད་པ། དེ་ལྟར་རང་བཞིན་གྱིས་སྟོང་པའི་དངོས་པོ་རྣམས་ལ། རྙེད་པ་ཐོབ་པ་ཅི་ཞིག་ཡོད་ཅིང་ཤོར་བའང་ཅི་ཞིག་ཡོད། སེམས་ཅན་གང་གིས་བསྟོད་ཅིང་རིམ་གྲོ་བྱས་པའམ། སྨད་དེ་ཡོངས་སུ་བརྙས་པར་བྱས་པའང་ཅི་ཞིག་ཡོད། ཕན་འདོགས་པའི་རང་བཞིན་གྱིས་བདེ་བའམ་གནོད་པར་བྱེད་པའི་བདག་ཉིད་ཀྱི་སྡུག་བསྔལ་ཡང་གང་ལས་ཡིན། མི་སྙན་པར་བརྗོད་པས་མི་དགའ་བར་ཅི་ཞིག་ཡོད་ཅིང་སྙན་པར་སྨྲས་པས་དགའ་བར་འགྱུར་བ་ཅི་ཞིག་ཡོད། དེ་ཁོ་ན་ཉིད་དུ་ནི་བཙལ་བར་བྱས་ན། ཡུལ་ཅན་གང་ཞིག་སྲེད་ཅིང་སྲེད་ཡུལ་གང་ལ་སྲེད། དཔྱད་ན་གསོན་པོའི་འཇིག་རྟེན་འདི་མ་གྲུབ་པས། གང་ཞིག་འདིར་ནི་འཆི་བར་འགྱུར་ཏེ།ཕྱི་མར་འབྱུང་བར་འགྱུར་བ་དེ་གང་ཞིག་ཡིན་ཅིང་སྔ་མ་བྱུང་བར་གྱུར་པ་དེ་ཡང་གང་ཞིག་ཡིན། གཉེན་དང་མཛའ་བཤེས་རྣམས་ཀྱང་གང་ཞིག་ཡིན་ཏེ། དེ་དག་ཐམས་ཅད་ནམ་མཁའ་དང་འདྲ་བར་སྐྱེ་བ་མེད་ཅིང་འགག་པ་མེད་པ་ནི། བདག་དང་འདྲ་བའི་རྒྱལ་སྲས་དེ་ཁོ་ན་ཉིད་ཚོལ་བ་རྣམས་ཀྱིས་ཡོངས་སུ་བཟུང་བར་གྱིས་ཤི།། བདག་ཉིད་བདེ་བར་འདོད་པའི་རྨོངས་པའི་གཞན་དབང་དུ་གྱུར་པ་རྣམས་ནི། རེས་ཕན་ཚུན་འཐབ་པའི་རྒྱུ་དང་རེས་སྤྲོ་བའི་རྒྱུ་དག་གིས། ཡིད་རབ་ཏུ་འཁྲུགས་པ་དང་འགའ་བར་བྱེད་ཅིང་། ཡང་བདེ་བ་མ་ཐོབ་པས་མྱ་ངན་བྱེད་པ་དང་བདེ་བའི་ཆེད་དུ་འབད་རྩོལ་དང་ཕན་ཚུན་རྩོད་པ་དང་། ཕན་ཚུན་མགོ་དང་རྐང་ལག་གཅོད་པ་དང་མདའ་ལ་སོགས་པས་འབིགས་པ་དང་། སྡིག་པ་མི་དགེ་བ་དག་གིས་ནི་ཚེགས་ཆེན་པོར་འཚོའོ།། དགེ་བ་ཟག་པ་དང་བཅས་པ་བསྒྲུབས་པས་བདེ་འགྲོར་ཡང་དང་ཡང་དུ་འོངས་ཏེ། མཐོ་རིས་ཀྱི་དགའ་བའི་བདེ་བ་མང་པོ་ལ་སྤྱད་སྤྱད་ནས། དེ་ལས་ཚེ་འཕོས་ཏེ་ཤི་བར་གྱུར་ནས་ངན་སོང་གི་གནས་ཀྱི་ཚ་གྲང་དང་བཀྲེས་སྐོམ་གྱི་སྡུག་བསྔལ་ནི། ཡུན་རིང་བ་དེ་ལ་བཟོད་པར་དཀའ་བ་མི་བཟད་པ་རྣམས་སུ་ལྟུང་ངོ༌།། སྲིད་པ་ན་ནི་སྡུག་བསྔལ་སྐྱེད་པར་བྱེད་པའི་གཡང་ས་མང་ཞིང་། གནས་དེར་ནི་དེ་ཁོ་ན་ཉིད་མིན་པ་འདི་འདྲ་བའི་འཁྲུལ་སྣང་གི་ནགས་ཚལ་མཐུག་པོར་འཁྱམ་པར་འགྱུར་བའི་ཚེ། དེར་ཡང་ཕན་ཚུན་དངོས་སུ་འགལ་བས་ན། སྲིད་པའི་གནས་འདི་ན་དེ་ཁོ་ན་ཉིད་འདི་འདྲ་བའི་གཉེན་པོ་སྟོབས་ཆེ་བ་གཞན་མེད་པས་དེ་ཁོ་ན་ཉིད་སྟོན་པར་བྱེད་པའི་དགེ་བའི་བཤེས་གཉེན་དང་བྲལ་བ་རྣམས་ཀྱི་ཕྱིར་ཡང་མྱ་ངན་བྱ་བ་འོས་སོ།། དེར་ཡང་དཔེ་མེད་པ་མ་རུང་བ་མི་བཟད་པའི། སྡུག་བསྔལ་གྱི་རྒྱ་མཚོ་ཆེན་པོ་མཐའ་ལས་འདས་པས་ཐར་བའི་གོ་སྐབས་དེ་ཡང་ནམ་ཞིག་ཡོད། དེར་ནི་དེ་ལྟར་དགེ་བའི་བཤེས་གཉེན་དང་བྲལ་བས་དམ་པའི་ཆོས་བསྒྲུབ་པ་ལ་སྟོབས་ཆུང་ཞིང༌། དེར་ནི་དལ་འབྱོར་ལན་གཅིག་ཐོབ་པ་འདི་ཚེ་ཡང་ཐུང་བ་ཉིད་དོ།། ཅུང་ཟད་གནས་པའི་དུས་དེར་ཡང་གསོན་པའི་རིམ་གྲོ་དང་ནད་མེད་པ་ཉིད་ཀྱི་དོན་དུ་བཅུད་ཀྱིས་ལེན་པ་སོགས་བྱེད་པ་དང་བཀྲེས་སྐོམ་དང་ངལ་བ་རྣམས་གསོ་བའི་ཐབས་དང་། མཚན་མོ་གཉིད་ལོག་པ་དང་གཞན་གྱིས་འཚེ་བ་བསྲུང་བ་དང་དེ་བཞིན་དུ། བྱིས་པ་དང་འགྲོགས་པ་ལ་སོགས་པ་དོན་མེད་ཀྱི་བྱ་བ་རྣམས་ཀྱིས།། ཚེ་ནི་དོན་མེད་པར་མྱུར་དུ་འདའ་ཡི། གནས་ལུགས་ཀྱི་དོན་ལ་རྣམ་པར་དཔྱོད་པའི་བློ་དེ་ཡང་ཤིན་ཏུ་རྙེད་པར་དཀའ་ཞིང༌། དེར་ཡང་ལན་འགར་ངོ་བོ་ཉིད་མེད་པར་སྟོན་པའི་བསྟན་བཅོས་མཉན་པར་བྱས་ཀྱང་ཐོག་མ་མེད་པ་ནས་རྣམ་པར་གཡེང་བ་གོམས་པ་འདི་ནི། མྱུར་དུ་བཟློག་པའི་ཐབས་ནི་ག་ལ་ཡོད། གལ་ཏེ་སྟོང་པ་ཉིད་ལ་ལན་མང་དུ་གོམས་པར་འདོད་པའི་བློ་འབྱུང་བ་སྲིད་ན་དེར་ཡང་ངན་སོང་ཆེན་པོར་ནི། ལྟུང་བའི་ཕྱིར་བདུད་ནི་བརྩོན་པར་བྱེད་ཅིང་། དེར་ནི་ཡང་དག་པའི་གནས་ལུགས་ལ་རྒྱབ་ཀྱིས་ཕྱོགས་པར་གྱུར་པའི་ལོག་པའི་ལམ་བསྟན་བཅོས་ངན་པར་འདོན་པ་རྣམས་མང་ཞིང་། རང་བཞིན་གྱི་སྟོང་པའི་དོན་ལ་ཐེ་ཚོམ་ཟ་བ་ལས་ཀྱང་བརྒལ་བར་དཀའ་སྟེ་ཐེ་ཚོམ་གྱི་དབང་གིས་གནས་ལུགས་མ་རྟོགས་བཞིན་དུ་འཆི་བའི་དུས་བྱས་ན། སླར་ཡང་དལ་བ་ཕུན་སུམ་ཚོགས་པ་འདི་འདྲ་བ་རྙེད་པར་དཀའ་ཞིང་། སངས་རྒྱས་འཇིག་རྟེན་དུ་འབྱུང་བ་ཡང་དེ་བས་ཀྱང་རྙེད་པར་ཤིན་ཏུ་དཀའ་ལ། དེ་དཀའ་བས་ཡང་དག་པའི་གདམས་ངག་གི་འབྲས་བུ་ཉོན་མོངས་པའི་ཆུ་བོ་སྤང་བར་དཀའ་སྟེ། དེ་སྤང་བར་མི་ནུས་པ་རྣམས་ནི་ཨེ་མ་ཞེས་སྨྲེ་སྔགས་ཀྱི་ཚིག་དང་བཅས་ཇི་ལྟར་འབད་ཀྱང་སྡུག་བསྔལ་བརྒྱུད་པར་འགྱུར་རོ།། དེ་ལྟར་སྲིད་པའི་གནས་འདིར་ཤིན་ཏུ་སྡུག་བསྔལ་བར་གྱུར་ཡང༌། རྨོངས་པའི་དབང་གིས་རང་གི་སྡུག་བསྔལ་གྱི་གནས་སྐབས་མི་མཐོང་བ་གང་ཡིན་པ། སྡུག་བསྔལ་གསུམ་གྱི་ཆུ་བོར་གནས་པ་འདི་དག་གི་ཕྱིར་དུ། ཀྱི་ཧུད་རྒྱལ་སྲས་རྣམས་ཀྱིས་མྱ་ངན་བྱ་བར་འོས་སོ།། དཔེར་ན་སྐྱེ་བོ་མྱོས་པ་འགའ་ཞིག་ཡང་ཡང་དུ་ཆུར་ཞུགས་ནས་ཁྲུས་བྱས་ཏེ་ཡང་ཡང་མེར་འཇུག་པ།། དེ་ལྟར་ཤིན་ཏུ་སྡུག་བསྔལ་བར།། གནས་ཀྱང་ད་དུང་བདག་ཉིད་བདེ་བར་རློམ་པ་བཞིན་ནོ།། དེ་ལྟར་རྒ་བ་མེད་པ་དང་འཆི་བ་མེད་པབཞིན་དུ་འདོད་པའི་ཡུལ་དག་ལ་སྤྱོད་པས་གནས་པ་རྣམས་ལ། དང་པོ་ཉིད་དུ་འཆི་བདག་གིས་བསད་པར་བྱས་ནས། དེའི་རྗེས་སུ་ཡུན་རིང་པོར་ངན་སོང་དུ་ལྟུང་བ་མི་བཟད་པ་ཞིག་འོང་ངོ་།། དེ་ལྟར་སྡུག་བསྔལ་གྱིས་མེས་ཤིན་ཏུ་གདུངས་པར་གྱུར་པ་རྣམས་ལ། བདག་གི་བསོད་ནམས་ཀྱི་སྤྲིན་ཚོགས་ལས་ལེགས་པར་བྱུང་བའི། རང་གི་བདེ་བའི་རྒྱུར་གྱུར་པའི་ཚོགས་བསགས་པའི་ཆར་གྱིས། སྡུག་བསྔལ་དེ་དག་གི་ཞི་བར་བྱེད་པར་བདག་ནམ་ཞིག་ཏུ་འགྱུར་འང་། ནམ་ཞིག་ན་བདག་གིས་དམིགས་པ་མེད་པ་སྟེ་མི་དམིགས་པའི་ཚུལ་དུ། གུས་པས་བསོད་ནམས་ཀྱི་
ཚོགས་མཐའ་ཡས་པ་བསགས་ཏེ། དམིགས་པས་བཅིངས་ཏེ་ཕུང་བར་འགྱུར་བ་རྣམས་ལ། སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་ནི་སྟོན་པར་འགྱུར། ཞེས་སེམས་ཅན་སྟོང་པ་ཉིད་མ་རྟོགས་པ་རྣམས་ལ་བདག་གིས་སྟོང་པ་ཉིད་ཕྱིན་ཅི་མ་ལོག་པར་ཁོང་དུ་ཆུད་པའི་ཐབས་སྟོན་པར་སྨོན་པའོ།། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།།
བདག་གིས་བྱང་ཆུབ་སེམས་དཔའི་སྤྱོད་པ་ལ། འཇུག་པ་ཞེས་བྱ་བའི་བསྟན་བཅོས་རྣམ་པར་བརྩམས་པ་ཡི། དགེ་བ་གང་ཡིན་པ་དེས་འགྲོ་བ་ཀུན། བྱང་ཆུབ་སེམས་དཔའི་སྤྱོད་པ་ལ་འཇུག་པར་ཤོག་ཅིག །དེ་ཡང་རྒྱུ་བྱང་ཆུབ་ཀྱི་སྤྱོད་པ་སྤྱད་པར་སྨོན་པ་དང་འབྲས་བུ་སངས་རྒྱས་ཀྱི་གོ་འཕང་ཐོབ་པར་སྨོན་པ་ལ་དོན་གྱི་དབང་ཐ་དད་པ་ཡོད་པ་མ་ཡིན་ནོ།། ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ན་ལུས་དང་སེམས་ཀྱི་གནས་སྐབས་ལ་སེམས་སྡུག་བསྔལ་བ་དང་ལུས་ནད་ཀྱིས་ཐེབས་པ་ཇི་སྙེད་པ་དེ་དག་ཐམས་ཅད་བདག་གི་བསོད་ནམས་ཀྱི་སྟོབས་ཀྱིས། ལུས་ལ་བདེ་བ་དང་སེམས་ལ་དགའ་བ་རྒྱ་མཚོ་ལྟ་བུར་ཐོབ་པར་ཤོག་ཅིག། དེ་ལྟར་ཐོབ་པ་དེ་དག་འཁོར་བ་འདིར་ཇི་སྲིད་གནས་ཀྱི་བར་དུ། ནམ་ཡང་བདེ་བའི་གོ་སྐབས་ལས་ཉམས་པར་མ་གྱུར་ཅིག། འགྲོ་བ་རྣམས་ཀྱིས་བྱང་ཆུབ་སེམས་དཔའ་ཡི། ཏིང་ངེ་འཛིན་གྱི་བདེ་བ་རྒྱུན་མི་འཆད་པ་ཐོབ་པར་ཤོག་ཅིག། འཇིག་རྟེན་གྱི་ཁམས་ན་སེམས་ཅན་དམྱལ་བ་དག་གི་སྡུག་བསྔལ་གང་དག་ཇི་སྙེད་ཅིག་ཡོད་པ་རྣམས། དེ་དག་ཏུ་ནི་སྐྱེས་པའི་ལུས་ཅན་རྣམས་སྡུག་བསྔལ་དེ་དག་དང་བྲལ་ནས་བདེ་བ་ཅན་གྱི་བདེ་བས་དགའ་བར་ཤོག་ཅིག། གྲང་བས་ཉམ་
ཐག་པ་ཆུ་བུར་ཅན་དང་ཆུ་བུར་རྡོལ་བ་དང་ཨ་ཆུ་ཟེར་བ་དང་སོ་ཐམ་པ་དང་ཀྱི་ཧུད་ཟེར་བ་དང་ཨུཏྤལ་ལྟར་གས་པ་དང་པདྨ་ལྟར་གས་པ་དང་པདྨ་ལྟར་ཆེར་གས་པ་སྟེ་བརྒྱད་པོ་རྣམས་སྡུག་བསྔལ་དེ་དག་དང་བྲལ་ཏེ་དྲོ་བའི་བདེ་བ་ཐོབ་པར་ཤོག་ཅིག། བྱང་ཆུབ་སེམས་དཔའི་བསོད་ནམས་དང་ཡེ་ཤེས་ཀྱི་སྤྲིན་ཆེན་ལས་བྱུང་བའི་ཆུ་བོ་མཐའ་ཡས་པ་རྣམས་ཀྱིས། ཚ་བས་ཉམ་ཐག་པའི་ཡང་སོས་དང་ཐིག་ནག་དང་བསྡུས་འཇོམས་དང་ངུ་འབོད་དང་ངུ་འབོད་ཆེན་པོ་དང་ཚ་བ་དང་རབ་ཏུ་ཚ་བ་དང་མནར་མེད་པ་རྣམས་སོ་སོའི་སྡུག་བསྔལ་དང་བྲལ་ཏེ་བསིལ་བའི་བདེ་བ་ཐོབ་པར་ཤོག་ཅིག། ལོ་མ་རལ་གྲི་རྣོན་པོར་གྱུར་པའི་ནགས་ཐིབ་པོར་སྡུག་བསྔལ་བར་གྱུར་པའི་སེམས་ཅན་རྣམས་སྡུག་
བསྔལ་དེ་དང་བྲལ་ཏེ་རལ་གྲི་ལོ་མའི་ནགས་ཚལ་དེ་ཡང་། དེ་དག་ལ་དགའ་བའི་ཚལ་ལྟ་ན་སྡུག་གུར་འགྱུར་བར་ཤོག་ཅིག ཤལ་མ་རིའི་སྡོང་པོའི་རྩེར་མཛེགས་པ་ན་ལམ་དུ་ཚེར་མ་རྣོན་པོས་འབིགས་པ་དང་། སྲིན་པོ་མ་རུང་བས་ཟ་བར་བྱེད་པ་དག་སྡུག་བསྔལ་དེ་དང་བྲལ་ནས་ཤལ་མ་ལི་ཡི་སྡོང་པོ་དེ་ཡང་། དཔག་བསམ་ཤིང་དུ་འཁྲུངས་པར་ཤོག་ཅིག། དེའང་བྱའི་ཚོགས་ཡིད་དུ་འོང་བ་མཐིང་རིལ་དང་ངུར་པ་དག་དང་ངང་པ་དང་། བཞད་ལ་སོགས་པ་སྐད་སྙན་པར་འབྱིན་པས་མཛེས་པར་གྱུར་ཅིག། པདྨ་དྲི་བསུང་པོའི་ངད་དང་བཅས་པ་ཆེ་ཞིང་བཀོད་
ལེགས་པ་དང་ལྡན་པའི་མཚོ་དག་གིས། སྡུག་བསྔལ་གྱི་གནས་དམྱལ་བའི་ས་ཕྱོགས་དག་ནི་རབ་ཏུ་ཉམས་དགའ་བར་ཤོག་ཅིག། མནར་མེད་པའི་གནས་སུ་ལྕགས་སྲེག་གི་དུམ་བུ་རི་རབ་ཙམ་དུ་བཅར་བའི་དབུས་སུ་ཚུད་དེ་སྡུག་བསྔལ་བ་རྣམས་གནོད་པ་དེ་དང་བྲལ་ཏེ་སོལ་བའི་ཕུང་པོ་དེ་ཡང་རིན་ཆེན་ཀྱི་ཕུང་པོར་གྱུར་པར་ཤོག་ཅིག། ས་གཞི་མེ་ལྕེ་མངོན་པར་འབར་བའི་རང་བཞིན་གྱིས་བསྲེགས་པ་ཡང་ཤེལ་གྱི་ས་གཞི་བསྟར་བ་སྟེ་ཁོད་སྙོམས་པའི་རང་བཞིན་དུ་མཐོང་བར་ཤོག་ཅིག། བསྡུས་འཇོམས་ཀྱི་རི་བོ་རབ་ཏུ་འབར་བ་རྣམས་ཀྱང་མཆོད་པ་ཡི།། གཞལ་མེད་ཁང་དུ་གྱུར་ཏེ་བདེ་བར་གཤེགས་པ་རབ་ཏུ་མང་པོས་གང་བར་ཤོག་ཅིག། ཡང་སོས་པ་དག་ལ་མདག་མེ་དང་རྡོ་བསྲེགས་དང་
མཚོན་གྱི་ཆར་འབབ་པ་དག། དེང་ནས་བཟུང་སྟེ་མེ་ཏོག་གི་ཆར་པར་གྱུར་པ་དང་། ཕན་ཚུན་གཅིག་ལ་གཅིག་མཚོན་གྱིས་འདེབས་པ་དེ་ཡང་ནི། དེང་ནས་མངོན་པར་རྩེ་བའི་ཕྱིར་མེ་ཏོག་འཕེན་པར་ཤོག་ཅིག། ཆུ་བོ་རབ་མེད་པ་མེ་དོང་འདྲ་བའི་ནང་དུ་བྱིང་བ་དག། ཤ་ཀུན་ཞིག་པར་གྱུར་ཅིང་རུས་གོང་མེ་ཏོག་ཀུནྡའི་མདོག་ལྟར་དཀར་པོར་གྱུར་པ་རྣམས་བདག་གི་དགེ་བའི་སྟོབས་ཀྱིས་གནས་དེ་ནས་ཚེ་འཕོས་ཏེ་ལྷ་ཡི་ལུས་ཐོབ་ནས། ལྷ་མོ་རྣམས་དང་ལྷན་ཅིག་ཏུ་ལྷའི་ཆུ་བོ་དལ་གྱིས་འབབ་པ་ན་དགའ་བས་གནས་པར་ཤོག་ཅིག། ཅི་ཕྱིར་གནས་འདིར་ནི་གཤིན་རྗེའི་མི་མ་རུངས་པ་རྣམས་དང་ཁཱ་དང་བྱ་རྒོད་མི་བཟད་པ་རྣམས་ཀྱང་སྐྲག་པར་བྱེད་ཅིང་། ཀུན་ནས་མུན་པ་ཐམས་ཅད་བསལ་ཞིང་ལུས་ལ་བདེ་བ་དང་སེམས་ལ་དགའ་བ་བསྐྱེད་པའི་མཐུ་བཟང་པོ་འདི་ཀོ་སུ་ཡི་མཐུ་ཡིན་སྙམ་སྟེ། གྱེན་དུ་བལྟས་པ་ན་ནམ་མཁའི་དཀྱིལ་ན་རྗེ་བཙུན་ཕྱག་ན་རྡོ་རྗེ་འོད་ཟེར་རབ་ཏུ་འབར་བའི་སྐུར་བཞུགས་པ་མཐོང་བར་གྱུར་ནས། དེ་ལ་དད་པ་སྐྱེས་ཏེ་རབ་ཏུ་དགའ་བའི་ཤུགས་ཀྱིས་སྔོན་གྱི་སྡིག་པ་དང་བྲལ་ནས་རྒྱལ་སྲས་དེ་དང་ལྷན་ཅིག་ཏུ་འགྲོགས་པར་ཤོག་ཅིག། མེ་ཏོག་གི་ཆར་པ་སྤོས་ཆུ་དང་འདྲེས་པ་འབབས་པ་ཡིས། དམྱལ་བའི་མེ་དང་མདག་མ་དག་ཆིལ་ཆིལ་ཞེས་གསོད་པ་མཐོང་བར་གྱུར་ནས། བདག་ཅག་རྣམས་གློ་བུར་དུ་བདེ་བས་ཚིམ་པ་འདི་ཅི་ལས་བྱུང་བ་ཡིན་ཞེས་བསམ་པ་དང་། སེམས་ཅན་དམྱལ་བ་པ་རྣམས་ཀྱིས་རྒྱལ་སྲས་ཕྱག་ན་པདྨ་དེ་ཉིད་མཐོང་བར་ཤོག་ཅིག། རྗེ་བཙུན་
འཇམ་དཔལ་གཞོན་ནུའི་མཐུ་ཡིས་དམྱལ་བའི་སེམས་ཅན་དག་གཅིག་ལ་གཅིག་གྲོགས་པོ་དག་ཅེས་བོས་ནས་འཇིགས་པ་བོར་ལ་རིངས་པར་ཚུལ་ཤོག་ཅིག་དང་འུ་བུའི་ཐད་དུ་ནི། གང་གི་མཐུ་ཡིས་བདག་ཅག་སྡུག་བསྔལ་ཀུན་དང་བྲལ་ཞིང་དགའ་བའི་ཤུགས་ཕྱིན་ལ། འགྲོ་བ་ རྣམས་སྡུག་བསྔལ་ལས་ཀུན་ནས་ཡོངས་སུ་སྐྱོབ་པར་བྱེད་པའི་བྱང་ཆུབ་སེམས་དཔའ་བརྩེ་བ་སྟེ་སྙིང་རྗེ་ཆེན་པོ་སྐྱེས་པར་གྱུར་པ་གཞོན་ནུ་ཟུར་ཕུད་ཅན་འོད་ཟེར་འབར་བའི་སྐུ་ཅན་འདི་མ་ཡིན་པ་བདག་ཅག་ལ་འཇིགས་པ་མེད་པར་བྱེད་པ་གཞན་སུ་ཞིག་ཕྱིན། ཁྱོད་ཀྱི་ལྷ་
བརྒྱའི་ཅོད་པན་དག་གིས་ཞབས་ཀྱི་པདྨོ་ལ་མཆོད་ཅིང་།་ཐུགས་རྗེས་བརླན་པའི་སྤྱན་དཀྱུས་བཟང་པོ་ཅན་དབུ་ལ་རྒྱལ་བ་རྣམས་ཀྱིས་མེ་ཏོག་དུ་མའི་ཚོགས་ཀྱི་ཆར་འབབས་པ།་ཕྱོགས་དང་ཕྱོགས་མཚམས་རྣམས་སུ་ཁང་པ་བརྩེགས་པ་ཡིད་དུ་འོང་བ་མང་པོ་ནས་ལྷ་མོ་སྟོང་ཕྲག་དུ་མས་བསྟོད་པའི་དབྱངས་སྒྲོགས་པ་དང་ལྡན་པ་འདི་ལ་ལྟོས་ཞེས། འཇམ་པའི་དབྱངས་དེ་འདྲ་བའི་བསྟོད་པ་དང་བཅས་པ་མཐོང་ནས་ད་ནི་
སེམས་ཅན་དམྱལ་བ་པ་རྣམས་དགའ་བའི་ཅ་ཅོ་འདོན་པར་ཤོག་ཅིག། དེ་ལྟར་བདག་གི་དགེ་བའི་རྩ་བས་ཀུན་ཏུ་བཟང་པོ་དང་ལ་སོགས་པ་སྟེ་ནམ་མཁའི་སྙིང་པོ་དང་ས་ཡི་སྙིང་པོ་དང་སྒྲིབ་པ་ཐམས་ཅད་རྣམ་པར་སེལ་བ་དང་བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་ཀྱི་སྒྲིབ་པ་མེད་པའི་སྤྲིན་ལས་རེག་ན་བདེ་བ་དང་། བསིལ་ཞིང་དྲི་ཞིམ་པོའི་ངད་པ་དང་ལྡན་པའི་ཆར་པ་འབེབས་པ་མཐོང་ནས། སེམས་ཅན་དམྱལ་བ་པ་དེ་དག་མངོན་པར་དགའ་བར་གྱུར་ཅིག། དུད་འགྲོ་རྣམས་ནི་གཅིག་ལ་གཅིག། ཟ་བ་ལ་སོགས་པའི་འཇིགས་པ་ཐམས་ཅད་དང་བྲལ་བར་ཤོག་ཅིག། བྱང་གི་སྒྲ་མི་སྙན་པའི་མི་རྣམས་བཞིན་དུ། ཡི་དྭགས་རྣམས་ནི་ཟས་སྐོམ་གྱིས་ཕོངས་པ་མེད་པ་བདེ་བར་གྱུར་ཅིག།འཕགས་པ་སྤྱན་རས་གཟིགས་དབང་ཕྱུག་གི། ཕྱག་ནས་འབབ་པའི་འོ་མའི་རྒྱ་མཚོ་ཆེན་པོའི་རྒྱུན་གྱིས། ཡི་དྭགས་གངྒཱའི་ཀླུང་གི་བྱེ་མ་སྙེད་རྣམས་ནི་ཚིམ་པར་བྱས་ཤིང་། ལུས་ལ་ཁྲུས་བྱས་ནས་རྟག་ཏུ་བསིལ་བ་ཐོབ་པར་ཤོག་ཅི།། ལོང་བ་རྣམས་ཀྱིས་གཟུགས་མཐོང་ཞིང་།། འོན་པས་ཀྱང་རྟག་ཏུ་སྒྲ་ཐོས་པར་ཤོག་ཅིག། ལྷ་མོ་སྒྱུ་འཕྲུལ་མ་ལས་བྱང་ཆུབ་སེམས་དཔའ་སྐུ་བལྟམས་པ་ཇི་ལྟར་བཞིན་དུ།སྦྲུམ་མ་ཇི་སྙེད་པའང་གནོད་པ་མེད་པར་བཙའ་བར་ཤོག་ཅིག། གཅེར་བུ་ཚ་གྲང་གི་སྡུག་བསྔལ་མྱོང་བ་རྣམས་ཀྱིས་གོས་དག་དང་། བཀྲེས་པའི་སྡུག་བསྔལ་གྱིས་ཉེན་པ་རྣམས་ཀྱིས་ཟས་དང་ནི། སྐོམ་པ་སྟེ་སྐོམ་ཚད་ཀྱིས་གདུང་བ་རྣམས་ཀྱིས་ཆུ་དག་དང་། གཞན་ཡང་བཏུང་བ་ཞིམ་པོའི་རིགས་རྣམས་ཐོབ་པར་ཤོག་ཅིག། ཕོངས་ཤིང་དབུལ་བར་གྱུར་པའི་བཀྲེན་པ་རམས་ཀྱིས་ནོར་རྫས་མང་དུ་ཐོབ་པར་ཤོག་ཅིག། མྱ་ངན་གྱིས་ཉམ་ཐག་པ་རྣམས་དགའ་བ་ཐོབ་པར་ཤོག་ཅིག། བྱ་བ་གང་ཡང་བསྒྲུབ་པར་མི་ནུས་པས་ཡི་ཆད་པ་རྣམས་ཀྱང་ཡིད་སོས་ཤིང་། ཡིད་བརྟན་པ་ཕུན་སུམ་ཚོགས་པར་ཤོག་ཅིག། འཇིགས་རྟེན་གྱི་ཁམས་རྣམས་ན་སེམས་ཅན་ནད་པ་ཇི་སྙེད་ཡོད་པ་རྣམས། མྱུར་དུ་ནད་ཀྱི་རིགས་ཐམས་ཅད་ལས་ཐར་བར་གྱུར་ཅིག འགྲོ་བའི་ནད་ནི་ཡོད་དོ་ཅོག་མ་ལུས་པ་རྣམས་དུས་རྟག་ཏུ་འབྱུང་བ་མེད་པར་ཤོག་ཅི།། རྒྱལ་པོའི་ཆད་པ་ལ་སོགས་པས་
སྐྲག་པ་རྣམས་ནི་འཇིགས་པ་མེད་པར་ཤོག་ཅིག། བཙོན་རར་བཅིངས་པ་རྣམས་ནི་གྲོལ་བར་གྱུར་པ་དང་། བྱ་བའི་ལས་གང་ལ་ཡང་མཐུ་མེད་པ་རྣམས་ནི་མཐུ་དང་ལྡན་ཞིང་། དེ་དག་ཀྱང་སེམས་ནི་ཕན་ཚུན་མཉེན་པའི་རང་བཞིན་དུ་གྱུར་ཅིག། ཟོང་དོན་དུ་གཉེར་བར་བྱེད་པའི་མགྲོན་པོ་དག་ནི་ཐམས་ཅད་ལ། གང་དུ་འགྲོ་བའི་ཕྱོགས་རྣམས་ཐམས་ཅད་བདེ་བར་ཤོག་ཅིག། དངོས་པོ་གང་གི་དོན་དུ་འགྲོ་བར་བྱེད་པ་ན། དངོས་པོ་དེ་འབད་མི་དགོས་པ་འགྲུབ་པར་གྱུར་ཅིག། གྲུ་དང་གྲུ་ཆེན་པོ་དག་ལ་ཞུགས་པ་རྒྱ་མཚོར་འགྲོ་བ་རྣམས། ཡིད་ལ་གང་བསམ་པ་ཐམས་ཅད་འགྲུབ་པར་གྱུར་ཏེ། ཆུ་ཡི་ཚུ་རོལ་གྱི་ངོགས་སུ་བདེ་བར་ཕྱིན་ནས། གཉེན་རྣམས་དང་ལྷན་ཅིག་ཏུ་འཕྲད་དེ་དགའ་བར་ཤོག་ཅིག། མྱ་ངན་གྱི་དགོན་པར་ལམ་གོལ་ཞིང་འཁྱམས་པ་རྣམས། ལམ་མཁན་བཟང་པོ་རྙེད་པའི་མགྲོན་པོ་དག་དང་ཕྲད་པར་གྱུར་ནས། ཆོམ་རྐུན་པའི་འཇིགས་པ་དང་སྟག་ལ་སོགས་པའི་གཅན་གཟན་གྱི་འཇིགས་པ་མེད་པར། མི་ངལ་བ་སྟེ་ངལ་དུབ་མེད་པར་བདེ་བླག་ཉིད་དུ་གང་དུ་ཕྱིན་པར་འདོད་པའི་གནས་དེར་འདོང་བར་ཤོག་ཅིག། འབྲོག་དགོན་པ་ལ་སོགས་པ་ལམ་མེད་ཅིང་ཉམ་ང་བར། ཕྱིན་པའི་དབང་པོ་མ་སྨིན་པའི་བྱིས་པར་འབྱུང་བ་རྒུད་པར་གྱུར་པའི་རྒན་པོ་དང་མགོན་མེད་པའི་ནད་པ་ལ་སོགས་པ་གཉིད་ལོག་པས་མྱོས་ཤིང་རབ་ཏུ་མྱོས་པ་རྣམས། དཀར་པོའི་ཕྱོགས་ཀྱི་ལྷ་དག་གིས་སྲུང་བ་བྱེད་པར་ཤོག་ཅིག། སེམས་ཅན་ཐམས་ཅད་མི་དལ་བའི་གནས་བརྒྱད་པོ་ཀུན་ལས་ཐར་བ་དང་། ཐེག་པ་ཆེན་པོ་ལ་དད་པ་དང་གསུང་རབ་ཀྱི་དོན་རྣམ་པར་འབྱེད་པའི་ཤེས་རབ་དང་སེམས་ཅན་རྣམས་ལ་སྙིང་བརྩེ་བར་ལྡན་ཞིང༌། ལོག་འཚོ་སྤོང་བའི་ཟས་དང་ཚུལ་ཁྲིམས་ཀྱི་སྤྱོད་པ་ཕུན་སུམ་ཚོགས་ནས། རྟག་ཏུ་ཚེ་རབས་སྔ་མ་རྣམས་རྗེས་སུ་དྲན་པར་གྱུར་ཅིག།
སེམས་ཅན་ཐམས་ཅད་ནམ་མཁའ་མཛོད་ཀྱི་ཏིང་ངེ་འཛིན་ཐོབ་པ་བཞིན་དུ་ལོངས་སྤྱོད་རྒྱུན་ཆད་པ་མེད་པར་ཤོག་ཅིག། ལོངས་སྤྱོད་ལ་ཕན་ཚུན་རྩོད་པ་མེད་ཅིང་གཞན་གྱིས་འཚེ་བ་མེད་པར། རང་དབང་དུ་ནི་ལོངས་སྤྱོད་པར་ཤོག་ཅིག། སེམས་ཅན་གཟི་བརྗིད་ཆུང་དུ་གཞན་གྱི་གདོང་ལ་ལྟ་མི་ནུས་པ་གང་དག་ཡོད་པ་དེ་དག་གཟི་བརྗིད་ཆེན་པོ་དང་ལྡན་པར་ཤོག་ཅིག། དཀའ་ཐུབ་ཅན་གང་ཞིག་གཟུགས་ངན་པར་གྱུར་པ་རྣམས་སྐུའི་ཉམས་བརྟས་ཤིང་། གཟུགས་བཟང་པོ་ཕུན་སུམ་ཚོགས་པར་གྱུར་ཅིག། འཇིག་རྟེན་གྱི་ཁམས་ན་བུད་མེད་ཇི་སྙེད་ཡོད་པ་དེ་དག་སྐྱེས་པ་ཉིད་དུ་གྱུར་ནས་སྙིང་སྟོབས་ཕུན་སུམ་ཚོགས་པས་ཆོས་ལ་སྤྱོད་པར་གྱུར་ཅིག། རིགས་དམན་པར་སྐྱེས་པའི་མ་རབས་རྣམས་ནི་མཐོ་བའི་གནས་ཐོབ་ཅིང་། སེམས་ཀྱི་ང་རྒྱལ་དག་ཀྱང་བཅོམ་པར་ཤོག་ཅིག། བདག་གི་བསོད་ནམས་ཀྱི་དངོས་པོ་འདི་ཡིས་ནི། མཐའ་ཡས་པའི་སེམས་ཅན་ཐམས་ཅད་མ་ལུས་པ། སྡིག་པ་མི་དགེ་བའི་ཕྱོགས་ཐམས་ཅད་སྤངས་ནས་ནི། དུས་རྟག་ཏུ་དགེ་བ་བྱེད་པར་ཤོག་ཅིག། བསམ་པ་བྱང་ཆུབ་ཀྱི་སེམས་དང་མི་འབྲལ་ཞིང་། སྦྱོར་བ་བྱང་ཆུབ་ཀྱི་སྤྱོད་པ་རྒྱ་མཚོ་ལྟ་བུ་ལ་གཞོལ་བ་དང་། སངས་རྒྱས་རྣམས་ཀྱི་ཐུགས་རྗེས་ཡོངས་སུ་བཟུང་ཞིང་། བདུད་ཀྱི་ལས་ལྟ་སྤྱོད་ཕྱིན་ཅི་ལོག་རྣམས་སྤོང་བར་ཤོག་ཅིག།བྱང་ཆུབ་ཀྱི་སྤྱོད་པ་ལ་བ། གནས་པའི་སེམས་ཅན་དེ་དག་ཐམས་ཅད་ནི། ཚེ་ཡང་རྫོགས་ལྡན་གྱི་དུས་ལྟར་ལོ་དཔག་མེད་ཐུབ་པས་རིང་བར་ཤོག་ཅིག། དེ་ཡང་དུས་རྟག་ཏུ་བདེ་བར་འཚོ་བ་འགྱུར་ཞིང་། འཆི་བའི་སྒྲ་ཙམ་ཡང་གྲགས་པར་མ་གྱུར་ཅིག། རྩ་བ་དང་སྡོང་བུ་དང་ཡལ་ག་ལ་སོགས་པ་ཕུན་སུམ་ཚོགས་པའི་དཔག་བསམ་གྱི་ཤིང་གི་སྐྱེད་མོས་ཚལ་དུ་ཡང་དག་པར་རྫོགས་པའི་སངས་རྒྱས་དང་ནི་སངས་རྒྱས་ཀྱི་སྲས་བྱང་ཆུབ་སེམས་དཔའ་ཟབ་པ་དང་རྒྱ་ཆེ་བའི་ཆོས་སྙན་པར་སྒྲོགས་པས་གང་བ་ཡིས། ཕྱོགས་བཅུའི་འཇིག་རྟེན་གྱི་ཁམས་རྣམས་ཐམས་ཅད་གང་བར་ཤོག་ཅིག། ཞིང་གི་ཁྱོན་ཐམས་ཅད་དུ་ཡང་ས་གཞི་དག། རྡོ་དང་གསེག་མ་ལ་སོགས་པ་མེད་པ་དང་། གཞོན་ནུ་དར་མའི་ལག་མཐིལ་ལྟར་མཉམ་ཞིང་བཻ་ཌཱུརྱའི། རང་བཞིན་འཇམ་པོར་གནས་པར་གྱུར་ཅིག། འཇིག་རྟེན་གྱི་འཁོར་གྱི་དཀྱིལ་འཁོར་ཡོད་དགུར་ཡང་། ས་ཆེན་པོ་ལ་གནས་པའི་བྱང་ཆུབ་སེམས་
དཔའ་མང་པོ་དག། རང་གི་ལེགས་པའི་ཡོན་ཏན་གྱིས་ས་སྟེང་མཐའ་དག་བརྒྱན་པར་མཛད་པས་བཞུགས་པར་གྱུར་ཅིག། ལུས་ཅན་གྱི་སེམས་ཅན་ཀུན་ཀྱིས་སྤྲུལ་པའི་རང་བཞིན་གྱི་བྱ་དང་ནི། ཤིང་ལྗོན་པ་དང་འཇའ་ཚོན་ལ་སོགས་པ་འོད་ཟེར་ཐམས་ཅད་དང་། ནམ་མཁའ་སྟོང་པར་ལས་ཀྱང་ཟབ་ཅིང་རྒྱ་ཆེ་བའི་ཆོས་ཀྱི་སྒྲ། རྒྱུན་མི་འཆད་པར་ཐོས་པར་ཤོག་ཅིག། སེམས་ཅན་དེ་དག་དུས་རྟག་ཏུ་རྫོགས་པའི་ སངས་རྒྱས་དང་།སངས་རྒྱས་ཀྱི་སྲས་བྱང་ཆུབ་སེམས་དཔའ་རྣམས་དང་ཕྲད་པར་གྱུར་ཅིག། མཆོད་པའི་སྤྲིན་ནི་དཔག་ཏུ་མེད་པ་མཐའ་ཡས་
པས། འགྲོ་བའི་བླ་མ་འཁོར་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་མཆོད་པར་ཤོག་ཅིག། ལྷ་ཡང་དགོས་པའི་དུས་སུ་ཆར་འབེབས་ཤིང་། ས་གཞིའི་ལོ་ཏོག་ཕུན་སུམ་ཚོགས་པར་ཤོག་ཅིག། རྒྱལ་པོ་རྣམས་ཀྱི་རྒྱལ་སྲིད་ཆོས་བཞིན་དུ་བྱེད་པར་གྱུར་ཅིག། དེའི་མངའ་འབངས་འཇིག་རྟེན་དག་ཀྱང་འབྱོར་ཞིང་རྒྱས་ལ་རབ་ཏུ་དར་བར་ཤོག་ཅིག། སྨན་རྣམས་ནད་དག་གསོ་བའི་མཐུ་དང་ལྡན་པ་དང་། གསང་སྔགས་ཀྱི་བཟླས་བརྗོད་ཐམས་ཅད་མྱུར་དུ་འགྲུབ་པར་ཤོག་ཅིག། མཁའ་ལ་འགྲོ་བའི་ཡི་དྭགས་དང་སྲིན་པོ་ལ་སོགས་པ་རྣམས་ཀྱང་སྙིང་
རྗེའི་སེམས་དང་ལྡན་པར་གྱུར་ཅིག། སེམས་ཅན་འགའ་ཡང་སྡུག་བསྔལ་བར་མ་གྱུར་ཅིག། སྡིག་པ་བྱེད་པར་མ་གྱུར་ཅིག་ན་བར་མ་གྱུར་ཅིག།གང་ལ་ཡང་འཇིགས་པ་མེད་པ་དང་སུས་ཀྱང་བརྙས་པར་མི་འགྱུར་ཞིང༌། འགའ་ཡང་ཡིད་མི་བདེ་བའི་གནོད་པ་ཡོད་པར་མ་གྱུར་ཅིག། དགེ་འདུན་འདུས་པའི་གཙུག་ལག་ཁང་རྣམས་ཀློག་པ་ཐོས་བསམ་གྱི་བྱ་བ་རྒྱ་ཆེན་པོ་ལ་བརྩོན་པ་དང་། གཞུང་ལུགས་དུ་མ་བློར་ཆུབ་པའི་ཁ་ཏོན་ཅན་གྱིས་གང་བས་དར་ཞིང་རྒྱས་ནས་ལེགས་པར་གནས་པར་ཤོག་ཅིག། དུས་རྟག་ཏུ་དགེ་འདུན་འདུས་པའི་སྡེ་ཐམས་ཅད་ཐུགས་མཐུན་པ་དང་། དགེ་འདུན་གྱི་དོན་ཀློག་སྤོང་གི་བྱ་བ་ཡང་ཉམས་པ་མེད་པ་འགྲུབ་པར་ཤོག་ཅིག། ཚུལ་ཁྲིམས་ལ་སོགས་པའི་བསླབ་པ་འདོད་པའི་དགེ་སློང་དག་འདུ་འཛི་སྤངས་པའི་དབེན་པ་དག་ཀྱང་ཐོབ་པར་ཤོག་ཅིག། ཕྱི་དང་ནང་གི་རྣམ་པར་གཡེང་བ་ཐམས་ཅད་སྤངས་ནས་ནི། སེམས་ནི་ལས་སུ་རུང་བས་ཏིང་ངེ་འཛིན་དང་བདག་མེད་པའི་དོན་སྒོམ་པར་གྱུར་ཅིག། དགེ་སློང་མ་རྣམས་ཀྱང་རྙེད་པ་དང་ལྡན་ཞིང༌། ཕན་ཚུན་འཐབ་པ་དང་གཞན་གྱིས་གནོད་པ་ཐམས་ཅད་སྤང་བར་ཤོག་ཅིག། དེ་བཞིན་དུ་རབ་ཏུ་བྱུང་བ་ཇི་སྙེད་ཡོད་པ་ཀུན། ཚུལ་ཁྲིམས་ཉམས་པ་མེད་པ་རང་གི་སྲོག་བཞིན་དུ་བསྲུང་བར་གྱུར་ཅིག། སྔར་བསླབ་པ་ཉམས་པ་དག་ཚུལ་ཁྲིམས་འཆལ་བས་ཡིད་བྱུང་སྟེ་གཉེན་
པོའི་སྟོབས་བསྐྱེད་ནས། རྟག་ཏུ་སྡིག་པ་ཟད་པའི་ཐབས་ལ་འབད་པ་བྱེད་པར་ཤོག་ཅིག། དེ་དག་སྡིག་པ་ཟད་དེ་བདེ་འགྲོ་དག་ཀྱང་ཐོབ་པར་གྱུར་ནས། དེར་ཡང་སྔར་གྱི་རྒྱུ་མཐུན་སྤང་བས་བརྟུལ་ཞུགས་མི་ཉམས་པར་ཤོག་ཅིག། མཁས་པ་རྣམས་ནི་ཀུན་ཀྱིས་བཀུར་བ་དང་། ལོག་འཚོ་སྤངས་པའི་བསོད་སྙོམས་དག་ཀྱང་བདེ་བླག་ཏུ་རྙེད་པར་ཤོག་ཅིག། ང་རྒྱལ་མེད་པ་རྒྱུད་ནི་ཡོངས་སུ་དག་པ་དང་། ཕྱོགས་རྣམས་ཀུན་ཏུ་གྲགས་པར་ཤོག་ཅིག། སེམས་ཅན་ཐམས་ཅད་ངན་སོང་གི་སྡུགབསྔལ་མི་མྱོང་ཞིང་། ཡུན་རིང་དུ་དཀའ་བ་སྤྱོད་པ་མེད་པར་ཡང་། ལྷ་བས་ལྷག་པའི་དལ་འབྱོར་གྱི་ལུས་རྙེད་པ་ཉིད་ཀྱིས་ནི། ཐེག་པ་ཆེན་པོའི་ལམ་ལ་ཞུགས་ཏེ་དེ་དག་གིས་རྫོགས་པའི་སངས་རྒྱས་མྱུར་དུ་འགྲུབ་པར་ཤོག་ཅིག། སེམས་ཅན་ཀུན་ཀྱིས་ལན་མང་དུ།། ཡང་དང་ཡང་སངས་རྒྱས་ཐམས་ཅད་ལ་མཆོད་པར་བྱེད་ཅིང་། དེའི་དབང་གིས་སངས་རྒྱས་ཀྱི་བདེ་བ་བསམ་ཡས་པ་རྣམས་ཀྱིས། དུས་རྟག་ཏུ་བདེ་བ་དང་ལྡན་པར་གྱུར་ཅིག། ས་ཆེན་པོ་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་ནི།འགྲོ་བའི་དོན་ཐུགས་ལ་ཇི་ལྟར་དགོངས་པ་བཞིན་དུ་འགྲུབ་པར་ཤོག་ཅིག། མགོན་པོ་རྫོགས་པའི་སངས་རྒྱས་དེ་ཡིས་ནི་གང་དགོངས་པ་ལྟར། སེམས་ཅན་རྣམས་ལའང་དེ་བཞིན་དུ་འབྱོར་བར་ཤོག་ཅིག། དེ་བཞིན་དུ་རང་སངས་རྒྱས་རྣམས་དང་། ཉན་ཐོས་རྣམས་ཀྱང་རྫོགས་པའི་སངས་རྒྱས་ཀྱི་བདེ་བ་དང་ལྡན་པར་གྱུར་ཅིག། བདག་ཀྱང་རྗེ་བཙུན་འཇམ་པའི་དབྱངས་ཀྱི་བཀའ་དྲིན་གྱིས། ས་དང་པོ་རབ་ཏུ་དགའ་བ་མ་ཐོབ་ཀྱི་བར་དུ། དུས་རྟག་ཏུ་ཚེ་རབས་སྔ་མ་རྣམས་རྗེས་སུ་དྲན་པ་དང་། སྐྱེ་བ་ཐམས་ཅད་དུ་རབ་ཏུ་བྱུང་བ་ཐོབ་པར་ཤོག་ཅིག། བདག་ནི་ཁ་ཟས་གྱི་ན་ཙམ་གྱིས་ཀྱང་། ལུས་འདི་ཉམས་དང་ལྡན་ཞིང་འཚོ་བར་ཤོག། ཚེ་རབས་ཀུན་ཏུ་དབེན་པར་གནས་པ། དོན་གཉིས་ཕུན་སུམ་ཚོགས་པ་དང་ལྡན་པ་དེ་འདྲ་བ་ཐོབ་པར་ཤོག་ཅིག། གང་གི་ཚེ་ལྷག་པའི་ལྷའི་ཞལ་བལྟ་བར་འདོད་པའམ། དཀའ་བའི་གནས་ཅུང་ཟད་དྲི་བར་འདོད་ན། ཡང་། མགོན་པོ་འཇམ་པའི་དབྱངས་དེ་ཉིད་ནི། སྒྲིབ་པའི་གེགས་མེད་པར་ཡང་མྱུར་དུ་མཐོང་བར་ཤོག་ཅིག། ཕྱོགས་
བཅུའི་འཇིག་རྟེན་གྱི་ཁམས་ནམ་མཁའི་མཐས་གཏུགས་པར། རིས་སུ་མ་ཆད་པའི་སེམས་ཅན་གྱི་དོན་ཀུན་བསྒྲུབ་པར་བྱ་བའི་ཕྱིར། ཇི་ལྟར་མགོན་པོ་འཇམ་པའི་དབྱངས་ཀྱི་སྤྱོད་པ་སྣ་ཚོགས་པའི་མཛད་པ་ཇི་འདྲ་བར་བདག་གི་སྤྱོད་པའང་དེ་དང་འདྲ་བར་ཤོག་ཅིག།་ཇི་སྲིད་ནམ་མཁའ་འཇིག་པ་མེད་པར་གནས་པ་དང་། འགྲོ་བ་ཇི་སྲིད་གནས་པར་གྱུར་པ། དེ་སྲིད་དུ་བདག་ནི་འགྲོ་བའི་དོན་དུ་འཁོར་བ་འདིར་གནས་པར་གྱུར་ནས། འགྲོ་བའི་སྡུག་བསྔལ་ཐམས་ཅད་བདག་གིས་སེལ་བར་ཤོག་ཅིག།་སེམས་ཅན་རྣམས་ལ་འགྲོ་བའི་གནས་རིས་དྲུག་གི་
སྡུག་བསྔལ་གང་ཅི་མཆིས་པའང་རུང་སྟེ། དེ་དག་ཀུན་བདག་གཅིག་པུའི་ལུས་ལ་སྨིན་པར་གྱུར་ཅིག །བྱང་ཆུབ་སེམས་དཔའི་དགེ་འདུན་གྱི་མཐུ་ཡིས། འགྲོ་བ་རྣམས་བདེ་བ་ལ་སྤྱོད་པར་ཤོག་ཅིག། འགྲོ་བའི་སྡུག་བསྔལ་མ་ལུས་པ་ཐམས་ཅད་སེལ་བའི་སྨན་གཅིག་པུ། གནས་སྐབས་དང་མཐར་ཐུག་གི་བདེ་བ་ཐམས་ཅད་འབྱུང་བའི་གནས། རྒྱལ་བའི་བསྟན་པ་རིན་པོ་ཆེ་ལུང་དང་རྟོགས་པའི་བདག་ཉིད་དེ་ནི་རྙེད་པ་དང་བཅས་བཀུར་སྟི་དང་། བཅས་ཏེ་ཡུན་རིང་དུ་འཇིག་རྟེན་འདིར་གནས་པར་གྱུར་ཅིག། གང་གི་དྲིན་གྱིས་བདག་ལ་དགེ་བའི་བློ་འབྱུང་བས།
མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ།། གང་གི་དྲིན་གྱིས་བདག་གི་དགེ་བའི་ཕྱོགས་ཐམས་ཅད་དར་བའི་རྒྱུ་དགེ་བའི་བཤེས་གཉེན་ལའང་བདག་གིས་བཀའ་དྲིན་རྗེས་སུ་དྲན་པས་ཕྱག་འཚལ་ལོ།། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། བསྔོ་བ་ཞེས་བྱ་བའི་ལེའུ་སྟེ་བཅུ་པའོ།།
བྱང་ཆུབ་སེམས་དཔའི་སྤྱོད་པ་ལ་འཇུག་པ་སློབ་དཔོན་ཤཱནྟ་དེ་བས་མཛད་པ་རྫོགས་སོ།། གཞུང་འདི་བསྟན་པ་སྔ་དར་གྱི་དུས་སུ་རྒྱ་གར་གྱི་མཁན་པོ་སརྦ་ཛྙཱ་དེ་ཝ་སྟེ་ཐམས་ཅད་མཁྱེན་པའི་ལྷ་དང་། ཞུ་ཆེན་གྱི་ལོ་ཙཱ་བ་བནྡེ་སྐ་བ་དཔལ་བརྩེགས་ཀྱིས་ཁ་ཆེའི་དཔེ་ལས་བསྒྱུར་ཅིང་ཞུས་ཏེ་གཏན་ལ་ཕབ་པ་ལས། སླད་ཀྱི་རྒྱ་གར་གྱི་མཁན་པོ་དྷརྨ་ཤྲཱི་བྷ་དྲ་སྟེ་ཆོས་དཔལ་བཟང་པོ་དང་། ཞུ་ཆེན་གྱི་ལོ་ཙཱ་བ་བནྡེ་རིན་ཆེན་བཟང་པོ་དང་། ཤཱཀྱ་བློ་གྲོས་ཀྱིས་ཡུལ་དབུས་ཀྱི་དཔེ་དང་འགྲེལ་པ་དང་མཐུན་པར་བཅོས་ཤིང་། བསྒྱུར་ཏེ་གཏན་ལ་ཕབ་པའོ།། ཡང་དུས་ཕྱིས་རྒྱ་གར་གྱི་མཁན་པོ་སུ་མ་ཏི་ཀཱིརྟི་སྟེ་བློ་བཟང་གྲགས་པ་དང་། ཞུ་ཆེན་གྱི་ལོ་ཙཱ་བ་དགེ་སློང་རྔོག་བློ་ལྡན་ཤེས་རབ་ཀྱིས་དག་པར་བཅོས་ཤིང་བསྒྱུར་ཏེ་ལེགས་པར་གཏན་ལ་ཕབ་པའོ།། འཕགས་པའི་ཡུལ་གྱི་གནས་ལྔ་མཐར་སོན་པའི་པཎྜི་ཏ་ཆེན་པོ་རྣམས་ཀྱི་ལེགས་པར་བཤད་པ་ལ་གཞི་བྱས། སྐུ་ཚེ་རིལ་པོར་བྱང་ཆུབ་སེམས་དཔའི་སྤྱོད་འཇུག་གི་ཉམས་ལེན་ལ་བརྩོན་པས་ཆོས་དང་རང་རྒྱུད་གཅིག་ཏུ་འདྲེས་པའི་དགེ་བའི་བཤེས་གཉེན་དཔལ་སྤྲུལ་ཆོས་ཀྱི་དབང་པོའི་ཞལ་རྒྱུན་དྲིན་ཅན་བླ་མ་ལས་ཇི་ལྟར་ཐོས་པ་རྣམས་ཀྱིས་ཟུར་བརྒྱན་པའི་མཆན་འདི་ནི་མཉམ་མེད་དྭགས་པོ་བཀའ་བརྒྱུད་ཀྱི་བསྟན་པའི་སྲོག་ཤིང་དུ་གྱུར་པ་དམ་པའི་ཚུལ་དགུའི་ཡོན་ཏན་ཟླ་བ་རྒྱས་པའི་ངང་ཚུལ་ཅན་སྐྱབས་མགོན་སི་ཏུ་རིན་པོ་ཆེའི་ཐུགས་བཞེད་བཞིན་སྤྲང་བན་གཞན་ཕན་བྱམས་པའི་གོ་ཆ་ཞེས་བྱ་བས་རྒྱལ་བསྟན་བཤད་སྒྲུབ་གཉིས་ཀྱིས་སྐྱོང་བའི་གདན་ས་ཤར་དཔལ་སྤུངས་ཀྱི་ཆོས་སྡེ་ཆེན་པོར་སྦྱར་བ་དགེ་ལེགས་སུ་གྱུར་ཅིག།
