༄༅།།བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྣམ་པར་བཤད་པ་གཞུང་དོན་སྣང་བ་ཞེས་བྱ་བ་བཞུགས།།།ཀླད་ཀྱི་དོན།དང་པོ།། ཀླད་ཀྱི་དོན། ༄༅།། ༀ་སྭ་སྟི། བྱང་ཆུབ་སེམས་དཔའི་སྤྱོད་པ་ལ་འཇུག་པའི་རྣམ་པར་བཤད་པ་གཞུང་དོན་སྣང་བ་ཞེས་བྱ་བ།། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ།། རྒྱལ་བ་སྲས་དང་བཅས་པ་རྣམས་ལ་གུས་པས་ཕྱག་འཚལ་སྐྱབས་སུ་མཆི།། ཐེག་པ་ཆེན་པོའི་གསུང་རབ་མཐའ་དག་ཕྱོགས་རྣམས་ཀུན་དུ་རྒྱས་གྱུར་ཅིག། བདག་ཅག་རྣམས་ཀྱི་ལུས་ངག་ཡིད་གསུམ་དུས་གསུམ་དགེ་བའི་ཚོགས་རྣམས་ཀྱིས།། རྒྱལ་བའི་ཆོས་དང་སེམས་ཅན་ཀུན་ལ་ཕན་པ་རྒྱ་ཆེན་འབྱུང་གྱུར་ཅིག། རྒྱལ་བ་ཀུན་གྱི་ཡེ་ཤེས་ལས་གྲུབ་རྣམ་དག་མཁྱེན་པ་ཚད་མེད་ཅིང་། རབ་གསལ་ཉི་མ་གཞོན་ནུ་དང་མཚུངས་མཚན་བཟང་འོད་ཟེར་དྲ་བ་ཅན།། ཟུར་ཕུད་གསལ་ལྡན་ལྷ་བརྒྱའི་གཙུག་གིས་ཞབས་ཀྱི་པད་མ་གུས་མཆོད་པ།། དཔལ་ལྡན་འཇམ་པའི་དབྱངས་ཀྱི་དྲིན་ལས་འཇིག་རྟེན་ཉིན་མོར་བྱེད་གྱུར་ཅིག །འཕགས་མཆོག་དེ་ཡིས་རྗེས་སུ་གཟུང་བའི་སྐད་ཅིག་ཉིད་ལ་གསུང་རབ་དོན།། ཇི་བཞིན་གཟིགས་པའི་དེ་མ་ཐག་ཏུ་འཁོར་བའི་བྱ་བ་རིང་སྤངས་ནས།། གཅིག་ཏུ་བརྩོན་པས་རང་གཞན་དོན་དུ་བྱང་ཆུབ་སྤྱོད་པ་ལྷུར་ལེན་པ།། གཞུང་འདི་སྟོན་མཛད་རྒྱལ་སྲས་དམ་པ་ཞི་བའི་ལྷ་ལ་ཕྱག་འཚལ་ལོ།། དེ་ཡི་གསུང་རབ་བྱང་ཆུབ་སྤྱོད་པའི་གྲོང་ཁྱེར་ཆེན་པོར་འཇུག་པའི་སྒོ། ཟོལ་མེད་རྣམ་པར་འབྱེད་པའི་བློ་ལྡན་ཤེས་རབ་འབྱུང་གནས་སྦས་པ་དང་། དགེ་བའི་ལྷ་དང་ཀྲིཥྞ་པ་དང་རྣམ་པར་སྣང་མཛད་བསྲུང་བ་དང་། རྣལ་འབྱོར་ཟླ་བ་གསེར་གླིང་པ་སོགས་རྒྱ་འགྲེལ་མཛད་རྣམས་རྒྱལ་གྱུར་ཅིག། དེ་དག་ཀུན་གྱི་གསུང་རབ་ཆུ་བོ་བློ་ཆེན་རྒྱ་མཚོར་བསྟེན་པའི་མཐུས།། རྣམ་འབྱེད་སྙིང་རྗེའི་སྙིང་པོ་ཅན་གྱི་ཆུ་འཛིན་སྟུག་པོ་འཁྲིགས་པ་ལས།།ལེགས་བཤད་༼ཚེག་བར་དྲུག་ཆད།༽ རྣམ་མང་འབྲས་བུ་སྨིན་མཛད་པ།། གངས་རིའི་ཁྲོད་འདིར་སྔོན་ཆད་བྱུང་བའི་སྐྱེས་བུ་ཆེན་པོ་རྣམས་ལའང་འདུད།། བློ་ཞན་བདག་འདྲས་གཞུང་འདི་མཐའ་དག་དགྲོལ་བར་མི་ནུས་དེ་ལྟ་ནའང་། སློབ་མ་སྡོམ་བརྩོན་ཆོས་སྨྲ་མང་པོས་ཡང་དང་ཡང་དུ་བསྐུལ་བའི་ངོར།། དམ་པའི་ལེགས་༼ཚེག་བར་དགུ་ཆད། ༽ཕྲེང་མཛེས་འདི།། བདག་བློའི་སྙིམ་པས་གུས་པར་འབུལ་གྱིས་ཁྱེད་རྣམས་དགྱེས་པ་འཕེལ་གྱུར་ཅིག། བདག་ཅག་གི་སྟོན་པ་སངས་རྒྱས་བཅོམ་ལྡན་འདས་འདིས་ནི་སྐུ་ཚེ་དཔག་ཏུ་མེད་པའི་སྔ་རོལ་ནས་སྨོན་པ་དང་འཇུག་པའི་རང་བཞིན་ཅན་གྱི་བྱང་ཆུབ་མཆོག་ཏུ་ཐུགས་བསྐྱེད་༼ཚེག་བར་ཁ་ཤས་ཆད། ༽ཕ་རོལ་ཏུ་ཕྱིན་པ་དྲུག་དང་ལྡན་པའི་བྱང་ཆུབ་ཀྱི་སྤྱོད་པ་རླབས་ཆེ་བ་རྣམས་ཀྱིས་ས་དང་ལམ་གྱི་རིམ་པར་ཞུགས་ཤིང་། སངས་རྒྱས་ཀྱི་ཞིང་ཡོངས་སུ་སྦྱོང་བ་དང་སེམས་ཅན་ཡོངས་སུ་སྨིན་པ་དང་སྨོན་ལམ་ཆེན་པོ་ཡོངས་སུ་རྫོགས་པ་ལ་སོགས་པ་སློབ་པའི་ཆོས་རྣམས་མཐར་ཕྱིན་ཏེ་མི་སློབ་པའི་ཆོས་ཟག་པ་མེད་པའི་རང་བཞིན་ཅན་ཡང་དག་པའི་མཐའ་མངོན་དུ་བྱས་ཤིང་རྣམ་པ་ཐམས་ཅད་ཀྱི་མཆོག་དང་ལྡན་པའི་ཆོས་ཀྱི་སྐུ་སྒྲིབ་པ་ཐམས་ཅད་དང་བྲལ་བ་རྣམ་པར་མི་རྟོག་པའི་དབྱིངས་སུ་མངོན་པར་རྫོགས་པར་སངས་རྒྱས་ནས།། ཟག་མེད་ཀྱི་དབྱིངས་ལས་མ་གཡོས་བཞིན་དུ་དགའ་ལྡན་གནས་ནས་འཕོ་བ་ལ་སོགས་པ་ཕུལ་དུ་བྱུང་བའི་མཛད་པ་རྣམས་ཀྱིས་སྐད་ཅིག་རེ་རེ་ལ་ཡང་ཞིང་ཁམས་དཔག་ཏུ་མེད་པ་རྣམས་སུ་མཐའ་ཡས་པའི་སྤྲུལ་པ་རྣམས་བསྟན་ཅིང་གདུལ་བྱ་རྣམས་ཀྱི་སྐལ་བ་དང་འཚམ་པར་ཐོག་མ་དང་བར་དང་ཐ་མར་དགེ་བའི་ཆོས་ཀྱི་འཁོར་ལོ་རིམ་པར་བསྐོར་བས་སེམས་ཅན་དཔག་ཏུ་མེད་པ་{དབུགས་?}དབྱུང་སྟེ་བདེ་བ་དང་ལྡན་པར་མཛད་དོ།། དེའི་རྗེས་སུ་བསྟན་པ་འཛིན་པའི་སྐྱེས་བུ་དམ་པ་མང་པོས་ཀྱང་བདེ་བར་གཤེགས་པའི་བཀའ་སྒྲོ་སྐུར་མེད་པར་སྡུད་པ་དང་། སྟོན་པའི་གསུང་རབ་དཔང་དུ་བྱས་པ་དགོངས་འགྲེལ་དུ་མ་ཡང་མཛད་ནས་རྒྱལ་བའི་བསྟན་པ་ཡུན་རིང་དུ་གནས་པས་སེམས་ཅན་མང་པོའི་གནས་སྐབས་དང་མཐར་ཐུག་གི་དོན་རྒྱ་ཆེན་པོ་གྲུབ་པར་མཛད་པ་ཡིན་ནོ།། དེའི་ཕྱིར་དེ་ལྟ་བུའི་ཆོས་ཉམས་སུ་ལེན་པ་རྣམས་ཀྱིས་ལེགས་པར་བརྟགས་ཏེ་འཁྲུལ་པ་མེད་པ་ལ་འཇུག་པར་རིགས་ཏེ། རྒྱན་སྟུག་པོ་བཀོད་པའི་མདོ་ལས། དགེ་སློང་དག་གམ་མཁས་རྣམས་ཀྱིས།།བསྲེགས་བཅད་བརྡར་བའི་གསེར་བཞིན་དུ།། ལེགས་པར་བརྟགས་ཏེ་ང་ཡི་བཀའ།། བླང་བར་བྱ་ཡི་གུས་ཕྱིར་མིན།།ཞེས་སོ།།ཁྱད་པར་ཀྱང་རྒྱུད་བླ་མར། གང་ཞིག་དོན་ལྡན་ཆོས་དང་ཉེར་འབྲེལ་ཞིང་། ཁམས་གསུམ་ཉོན་མོངས་ཀུན་ནས་སྤོང་བྱེད་གསུང་། ཞི་བའི་ཕན་ཡོན་སྟོན་པར་མཛད་པ་གང་། དེ་ནི་དྲང་སྲོང་གསུང་ཡིན་བཟློག་པ་གཞན།།ཞེས་པས་བཀའ་དང་། གང་ཞིག་རྒྱལ་བས་བསྟན་པ་འབའ་ཞིག་གི། དབང་བྱས་རྣམ་གཡེང་མེད་ཡིད་ཅན་གྱིས་བཤད།། ཐར་པ་ཐོབ་པའི་ལམ་དང་རྗེས་མཐུན་པ།། དེ་ཡང་དྲང་སྲོང་བཀའ་བཞིན་སྤྱི་བོས་བླང་། ཞེས་པས་བསྟན་བཅོས་ཀྱི་མཚན་ཉིད་གསུངས་པ་ལྟར་བརྟག་གོ །དེ་ལས་ཀྱང་ཕལ་ཆེ་བ་བཀའ་རྣམས་ལ་ནི་སྟོན་འཁོར་ལ་སོགས་པ་ཕུན་སུམ་ཚོགས་པ་ལྔའི་སྒོ་ནས་འཇུག་ཅིང་། བསྟན་བཅོས་རྣམས་ལ་ནི་མཛད་པ་པོ་ལ་སོགས་པ་རྩིས་མགོ་ཡན་ལག་ལྔའི་སྒོ་ནས་འཇུག་ལ།། ཐུན་མོང་དུ་ནི་རྣམ་བཤད་རིགས་པར།། མདོ་དོན་སྨྲ་བ་རྣམས་ཀྱིས་ནི།།དགོས་པ་བསྡུས་པའི་དོན་བཅས་དང་། ཚིག་དོན་བཅས་དང་མཚམས་སྦྱར་བཅས།། བརྒལ་ལན་བཅས་ཏེ་བསྙད་པར་བྱ།།ཞེས་སོགས་བདག་ཉིད་ཆེན་པོ་དབྱིག་གཉེན་གྱིས་གསུངས་པ་ལྟ་བུ་འཆད་ཉན་གྱི་མན་ངག་དུ་མའི་སྒོ་ནས་འཇུག་གོ།༄།།བསྟན་བཅོས་མཛད་པ་པོ།དེའི་ཕྱིར་འདིར་ཡང་བསྟན་བཅོས་མཛད་པ་པོ་སུ་ཡིན་པ་དང་། བསྟན་བཅོས་ཀྱི་མིང་གང་ཡིན་པ་དང་། དགོས་པ་ཅིའི་དོན་དུ་བརྩམས་པ་དང་། གཞུང་གི་ཚད་ཅི་ཙམ་ཡིན་པ་དང་། ཕྱོགས་གང་དུ་གཏོགས་པའི་རྩིས་མགོ་བསམ་པར་བྱ་བ་ལས།། བསྟན་བཅོས་མཛད་པ་པོ་ནི་འཕགས་པ་ཞི་བའི་ལྷ་ཡིན་ཏེ།། དེའི་རྣམ་པར་ཐར་པ་ཕྱོགས་ཙམ་བསྟན་པས་ཀྱང་དང་བ་དང་ཡིད་ཆེས་པ་སྐྱེ་བའི་ཕྱིར་ཚིགས་སུ་བཅད་པ། རྒྱལ་སྲིད་རབ་སྤངས་༼༡༽གྲུབ་པ་བརྙེས ༼༢༽།། གཙུག་ལག་གཉིས་ཀྱི་༼༣༽ཕྱོགས་ལས་རྒྱལ༼༤༽།། རབ་བྱུང་༼༥༽བདེན་གཟིགས་༼༦༽ རྫུ་འཕྲུལ་བསྟན༼༧༽།། ངོ་མཚར་བདུན་ལྡན་དེ་ལ་འདུད།། དེ་ཡང་འདི་སྐད་ཅེས་གསུང་བ་རྗེས་སུ་ཐོས་ཏེ། སློབ་དཔོན་ཆེན་པོ་འདི་ཡུལ་ལྷོ་ཕྱོགས་ཀྱི་རྒྱུད་དཔལ་ལྡན་ན་ག་ར་ཞེས་བྱ་བའི་གྲོང་ཁྱེར་ཆེན་པོར་མིའི་དབང་པོ་འཇམ་དཔལ་གོ་ཆ་ཞེས་བྱ་བའི་སྲས་རྒྱལ་བུ་ཞི་བའི་གོ་ཆ་ཞེས་བྱ་བར་གྱུར་ཏོ།། ཞེས་གྲག་གོ། དེ་སྔོན་གྱི་སྤྱོད་པ་ཡོངས་སུ་དག་པའི་མཐུ་ལས་གཞོན་ནུར་གྱུར་པ་ན་ཡང་དཀོན་མཆོག་གསུམ་ལ་གུས་པ་ཆེད་ཆེར་བྱེད་ཅིང་། དགེ་སྦྱོང་དང་བྲམ་ཟེ་དང་ཕ་མ་དང་རྒན་རབས་རྣམས་ལ་སྲི་ཞུ་ཆེ་བ་དང་། ནང་མི་དང་བློན་པོ་དང་མཛའ་བཤེས་དང་ཕོ་བྲང་འཁོར་གྱི་མི་ཐམས་ཅད་ལ་ཡང་ཇི་ལྟར་འཚམ་པ་བཞིན་ཕན་འདོགས་ལ། སྐྱེ་བོ་ཕོངས་པ་དང་ནད་པ་དང་སློང་མོ་སྤྱོད་པ་ལ་སོགས་པ་མགོན་སྐྱབས་མེད་པ་རྣམས་ལ་ནི་ཕ་བུ་ལ་བརྩེ་བ་དང་སློབ་དཔོན་སློབ་མ་ལ་བརྩེ་བ་བཞིན་དུ་སྙིང་བརྩེ་བར་གྱུར་པ་ལས་འཇིག་རྟེན་ཤིན་ཏུ་དར་བར་གྱུར་ཏེ།། ནང་གི་སྐྱེ་བོ་དང་ཡོངས་ཀྱི་སྐྱེ་བོ་ཐམས་ཅད་ཀྱིས་སྐྱེས་བུ་དམ་པ་དེ་ལ་བཀུར་སྟི་དང་རིམ་གྲོ་བྱེད་པར་གྱུར་པས་ཐམས་ཅད་ཀྱང་ལྷའི་དཔལ་ལྟ་བུ་ལ་ཉེ་བར་སྤྱོད་པར་གྱུར་ཏོ།། དེ་དེ་ལྟ་བུའི་གནས་སྐབས་ན་ཡང་དྲེགས་མེད་ཅིང་སྔོན་གྱི་རྒྱལ་བ་ལ་བྱ་བ་བྱས་པ་དང་། ཐར་པ་ཆ་མཐུན་གྱི་དགེ་བའི་རྩ་བ་ཐོབ་པ་དང་། ཐེག་པ་ཆེན་པོའི་རིགས་ལ་ཡང་དག་པར་གནས་པ་ལས་དུལ་བར་སྤྱོད་ཅིང་བྱང་ཆུབ་ཀྱི་སྤྱོད་པ་འབའ་ཞིག་ལ་ཐུགས་གཞོལ་བར་གྱུར་པ་ན་རྒྱལ་ཚབ་ཏུ་དབང་བསྐུར་བའི་དུས་ལ་བབ་སྟེ་རིན་པོ་ཆེའི་ཁྲི་ཆེན་པོ་བཤམས་པ་ལས་གཉིད་ཀྱིས་ལོག་པའི་རྨི་ལམ་དུ་ཁྲི་དེ་ལ་རྗེ་བཙུན་འཇམ་པའི་དབྱངས་བཞུགས་ནས།། བུ་ཅིག་འདི་ནི་ང་ཡི་སྟན་ཡིན་ཏེ།།ང་ནི་ཁྱོད་ཀྱི་དགེ་བའི་བཤེས་གཉེན་ཡིན།། ང་དང་ཁྱོད་གཉིས་སྟན་གཅིག་ལ་འདུག་པ།།འདི་ནི་ཚུལ་དང་མཐུན་པ་མ་ཡིན་ནོ།། ཞེས་གསུང་བ་རྨི་བས་ཐེ་ཚོམ་དུ་གྱུར་པ་ན་རྒྱལ་ཚབ་ཏུ་དབང་བསྐུར་བའི་སླད་དུ་རྒྱལ་པོའི་བཙུན་མོ་རྡོ་རྗེ་རྣལ་འབྱོར་མའི་སྤྲུལ་པ་རང་གི་ཡུམ་གྱིས་ཆུ་དྲོན་མོ་བླུགས་ཏེ་ཁྲུས་བྱེད་དུ་གསོལ་བ་ལས་དེའི་དྲོད་མི་བཟོད་པ་གཟིགས་ཏེ་སྨྲས་པ།། བུ་སྙིགས་མའི་དུས་སུ་རྒྱལ་སྲིད་བཟུང་ན་ཉོན་མོངས་པའི་དབང་གིས་མི་དགེ་བ་སྤྱད་དེ་ཤི་ནས་དམྱལ་བར་སོང་ན་འདི་བས་ཆེས་བཟོད་པར་དཀའ་བའི་སྡུག་བསྔལ་མྱོང་པར་འགྱུར་རོ།། དེའི་ཕྱིར་འཇིག་རྟེན་གྱི་བྱ་བ་ལ་སྙིང་པོ་མེད་ཀྱིས་བུ་ཁྱོད་བྷང་གའི་ནགས་སུ་སོང་ཞིག་དང་། འཇམ་པའི་དབྱངས་ཀྱིས་བྱིན་གྱིས་རློབ་པར་འགྱུར་རོ།།ཞེས་སོ།། དེ་ནས་དེ་མ་ཐག་ཏུ་ཡུམ་གྱི་གསུང་སྤྱི་བོས་བླངས་ནས་ཁྱིམ་དང་ལོངས་སྤྱོད་ལ་ཞེན་པ་མེད་པར་མཛད་དེ།། རྒྱལ་སྲིད་སྤངས་པའི་མཛད་༼༡༽པའོ།། དེ་ནས་རྟ་མཆོག་ལྗང་ཁུ་ལ་ཆིབས་ཏེ་དགེ་བའི་བཤེས་གཉེན་ཡིད་ལ་བྱེད་ཅིང་སོང་བ་ན་བྷང་གའི་ནགས་མཐར་བུ་མོ་རིན་པོ་ཆེ་ཅིག་དང་ཕྲད་ནས་རྟ་འཛིན་ཏུ་བཅུག་སྟེ་ཆུ་འཐུང་བར་ཆས་པ་ལ་སྤྲུལ་པའི་བུ་མོ་དེ་ན་རེ། དེ་ནི་དུག་གི་ཆུ་ཡིན་པས་འདི་འཐུང་ཞིག་ཅེས་བདུད་རྩིའི་ཆུ་དང་སྤྲུལ་པའི་ཤ་བསྲེགས་པས་ཀྱང་ཚིམ་པར་བྱས་སོ།། དེའི་ཚེ་བུ་མོ་དེ་ལ་གང་ནས་འོངས་ཞེས་དྲིས་པ་དང་། ནགས་ཚལ་ཆེན་པོ་འདིའི་དབུས་ན་བདག་གི་བླ་མ་ཡོན་ཏན་གྱི་ཚོགས་ཀྱིས་བརྒྱན་ཅིང་ཐུགས་རྗེ་དང་ལྡན་པ་འཇམ་པའི་རྡོ་རྗེའི་ཏིང་ངེ་འཛིན་སྒྲུབ་པ་བཞུགས་པའི་སྤྱན་སྔ་ནས་འོངས་སོ།།ཞེས་སོ།། དེ་ཐོས་པ་ཙམ་གྱིས་དབུགས་དབྱུང་ཞིང་དགའ་བར་གྱུར་ཏེ་ཀྱེ་བདག་ལ་དེ་སྟོན་ཅིག་ཅེས་སྨྲས་ནས་སོང་བ་ན་ཤིན་ཏུ་ཟབ་པའི་ཐུགས་དང་ལྡན་ཞིང་ལུས་ངག་དུལ་བའི་བླ་མ་དེ་གསེར་གྱི་རི་བོ་བཞིན་དུ་གཟི་བྱིན་དང་ལྡན་པ་མཐོང་ནས་ཕྱག་བྱས་ཏེ་རྟ་མཆོག་ཕུལ་ཞིང་འཇམ་པའི་དབྱངས་ཀྱི་ཏིང་ངེ་འཛིན་གྱི་གདམས་པས་རྗེས་སུ་འཛིན་པར་འཚལ་ལོ་ཞེས་གསོལ་པ་དང་། དེས་ཀྱང་སྐལ་བ་དང་འཚམ་པར་གདམས་པ་གནང་ནས་ཏིང་ངེ་འཛིན་སྒྲུབ་པས་འཇམ་པའི་དབྱངས་མངོན་སུམ་དུ་གྱུར་ཏེ།། གྲུབ་པ་བརྙེས་པའི་མཛད་པ༼༢༽འོ།།དེ་ནས་ཡུལ་དབུས་ཀྱི་གྲོང་ཁྱེར་ཆེན་པོར་སྤྱོད་པའི་བརྟུལ་ཞུགས་ལ་སོང་ཤིག་ཅེས་བླ་མའི་རྗེས་སུ་གནང་བ་ཐོབ་པ་བཞིན་ཕྱིན་ནས་མ་ག་དྷ་རྒྱལ་པོའི་སྐུ་སྲུང་བྱེད་ཅིང་འཇམ་པའི་དབྱངས་ཀྱི་ཕྱག་མཚན་ཤིང་གི་རལ་གྲི་ཤུབས་དང་བཅས་པ་ཅིག་ལག་ཆར་བཟུང་བ་ལས་མི་གཡོ་བའི་སྡེ་ཞེས་གྲགས་ཏེ།། ཆོས་ཀྱི་མཐུ་ཕུན་སུམ་ཚོགས་པ་ལ་རྒྱལ་པོའི་བཀུར་སྟི་ཆེར་ཐོབ་པ་ལ་འགྲན་སེམས་དང་ཕྲག་དོག་སྐྱེས་པ་རྣམས་ཀྱིས་རྒྱལ་པོ་ལ་མི་གཡོ་བའི་སྡེས་སྐུ་བསྲུངས་མི་ནུས་ཏེ་ཤིང་གི་རལ་གྲི་ལས་གཞན་པའི་མཚོན་ཆ་མ་མཆིས་པ་ལ་གཟིགས་པས་མཁྱེན་ལགས་སོ་ཞེས་གསོལ་ཏོ།། དེ་ཡང་ཡང་ཐོས་ནས་རྒྱལ་པོས་ཀྱང་སྐུ་སྲུང་པ་རྣམས་ཀྱི་མཚོན་ཆ་ལ་བལྟའོ་ཞེས་སྨྲས་པ་དང་། སློབ་དཔོན་ན་རེ།། བདག་གི་རལ་གྲི་ལ་གཟིགས་པ་མི་འོས་སོ།།ཞེས་གསུང་ངོ་། ནན་གྱིས་ཡང་ཡང་གསོལ་བ་བཏབ་པས་འོ་ན་དབེན་པར་སྤྱན་ཡ་ཅིག་ཕྱག་གིས་བཀབ་སྟེ་གཟིགས་སུ་གསོལ་ཞེས་སྨྲས་ནས་རལ་གྲི་ཕྱུང་བ་ན་དེའི་འོད་ཟེར་གྱིས་རྒྱལ་པོའི་མིག་ཡ་ཅིག་ས་ལ་ལྷུང་ངོ་། འོན་ཀྱང་མིག་གི་བུ་གར་མིག་བཅུག་སྟེ་ཟུག་རྔུ་མེད་ཅིང་མཐོང་བར་བྱིན་གྱིས་བརླབས་པ་ལས་སྐྱེས་བུ་དམ་པའི་མཐུ་ཆེན་པོ་ལྷག་པར་ཡང་རྟོགས་ཏེ།། འཇིག་རྟེན་གྱི་གཙུག་ལག་ལས་རྒྱལ་བའི་མཛད་པ༼༣༽འོ།།དེ་ནས་དེ་སྤྱོད་པའི་བརྟུལ་ཞུགས་ལ་གནས་བཞིན་དུ་སོང་བ་དང་། ཕྱོགས་གཅིག་ན་ཕྱི་ནང་གཉི་གའི་སྦྱིན་བདག་རྒྱལ་པོ་ཞིག་ཡོད་པའི་སར།། ཕྱི་རོལ་པའི་པཎྜི་ཏ་ཤང་ཀར་ནན་ད་ཞེས་བྱ་བ་འོངས་ནས་ནང་པའི་པཎྜི་ཏ་རྣམས་དང་རྩོད་ཅིང་རྫུ་འཕྲུལ་འགྲན་ཏེ་གང་ཕམ་པ་དེ་རྒྱལ་བ་དེའི་བསྟན་པ་ལ་འཇུག་དགོས་པ་མཁྱེན་པར་མཛོད་ཅིག་ཅེས་ཟེར་རོ།།དེ་ཐོས་པ་དང་ནང་པའི་གནས་བརྟན་ཐུགས་མ་བདེ་བར་གནས་པ་ལ་དགེ་བསྙེན་ཞིག་ན་རེ།། ཁ་སང་བདག་འབྲས་ཀྱི་བཀྲུ་བཤལ་འདོར་བ་ན་སྒོ་དྲུང་ན་རྣལ་འབྱོར་པ་ཅིག་འདུག་པའི་ཞབས་ལ་ཐོར་མ་ཕོག་པས་ལྕགས་བསྲེགས་ལ་ཕོག་པ་བཞིན་དུ་ཁོལ་ཞིང་འབར་བ་ཞིག་མཆིས་པས་བཟློག་པར་ནུས་སམ་ཞེས་སྨྲ་བ་དང་མཐུན་པར་སློབ་དཔོན་བཙལ་ཏེ།། མུ་སྟེགས་པའི་རྩོད་པ་དང་རྫུ་འཕྲུལ་བཟློག་པར་ནུས་སམ་ཞེས་དྲིས་པས་རུང་ངོ་ཞེས་ཁས་བླངས་པས་རྒྱལ་པོ་ལ་སྦྲན་ནས་རྒྱལ་པོས་དཔང་པོ་མཛད་དེ་གཡས་གཡོན་དུ་ཁྲི་བརྩིགས་པ་ལ་པཎྜི་ཏ་རྣམས་འཁོད་ནས་གྲུབ་མཐའ་ལ་བརྩད་པས་སློབ་དཔོན་མཆོག་ཏུ་གྱུར་པ་ལ།། མུ་སྟེགས་པ་རྣམས་ན་རེ། བར་སྣང་སྟོང་པ་ལ་རྡུལ་ཚོན་གྱི་དཀྱིལ་འཁོར་བྲི་བར་བྱའོ་ཞེས་ཟེར་ཏེ།། ཐིག་བཏབ་ནས་ཚོན་འགྱེད་པ་ན་སློབ་དཔོན་གྱིས་རླུང་གི་ཏིང་ངེ་འཛིན་ཅུང་ཟད་མཛད་པས་དཀྱིལ་འཁོར་དང་བཅས་པའི་མུ་སྟེགས་པ་དང་རྒྱལ་པོ་ཡང་རླུང་གིས་ཁྱེར་ཏེ་ལྗོན་ཤིང་ཆེན་པོ་རྣམས་ཀྱང་འགྱེལ་བ་དང་ལྡེག་པར་གྱུར་པ་ན་སློབ་དཔོན་གྱི་ཏིང་ངེ་འཛིན་གྱི་མཐུས་རྒྱལ་པོ་འཁོར་དང་བཅས་པ་མདུན་དུ་བཀུག་པ་ལ་ཁྲུས་དང་བྱུག་པ་དང་གོས་འབུལ་བ་ལ་སོགས་པས་བདེ་བར་བྱས་ནས་མུ་སྟེགས་ཅན་དུ་མ་སངས་རྒྱས་ཀྱི་བསྟན་པ་ལ་ཡང་དག་པར་བཅུག་སྟེ།། ཆོས་ཀྱི་གཙུག་ལག་ལས་རྒྱལ་བའི་མཛད་པ༼༤༽འོ།། དེ་ནས་དཔལ་ལྡན་ནཱ་ལེནྡྲའི་གཙུག་ལག་ཁང་ཆེན་པོར་མཁན་པོ་པཎྜི་ཏ་ཁྱུ་མཆོག་རྒྱལ་བའི་ལྷ་ལ་རབ་ཏུ་བྱུང་བ་ཞུས་ནས་མཚན་ཡང་ཞི་བའི་ལྷ་ཞེས་བྱ་བར་གྱུར་ཏོ།། དེའི་ཚེ་སྡེ་སྣོད་གསུམ་ལ་ཐོས་པ་ཡང་མཛད་ཅིང་རྗེ་བཙུན་འཇམ་པའི་དབྱངས་ཀྱིས་ལྷག་པར་རྗེས་སུ་འཛིན་པས་གཙོ་ཆེར་ནང་དུ་ཡང་དག་འཇོག་གི་སྒྲུབ་པ་ཟབ་མོ་ལྷུར་ལེན་ལ།། སྐབས་སུ་མདོ་སྡེ་རིན་པོ་ཆེ་དུ་མ་གཟིགས་ནས་ཤིན་ཏུ་གཅེས་པའི་དོན་རྣམས་ཕྱོགས་གཅིག་ཏུ་བསྡེབས་པ་བསླབ་པ་ཀུན་ལས་བཏུས་པ་དང་། མདོ་ཀུན་ལས་བཏུས་པ་ཡང་མཛད་ཅིང་། ཁ་ཅིག་ནི་བྱང་ཆུབ་སེམས་དཔའི་སྤྱོད་འཇུག་ཀྱང་དེ་དུས་ནས་མཛད་ཚར་རོ་ཞེས་གསུངས་ཏེ།། རབ་ཏུ་བྱུང་བའི་མཛད་པ༼༥༽འོ།། དེ་ལྟར་ནང་དུ་མཉམ་བཞག་རྗེས་ཐོབ་ལ་དེ་ཙམ་དུ་བརྩོན་ཡང་ཕྱི་རོལ་ཏུ་ཟ་བ་དང་ཉལ་བ་དང་འཆག་པ་གསུམ་ལས་མི་མཛད་པ་ལ།། བྷུག་ཏ། སུབ་ཏ།། ཀུཙྪི་ཝ། ཞེས་པ་ནི། བོད་སྐད་དུ། ཟ་བ་དང་། ཉལ་བ་དང་། འཆག་པ། ཞེས་པ་སྟེ།། དེ་བསྡུས་ནས་བྷུ་སུ་ཀུ་པ་ཞེས་སྒྲོགས་སོ།།དེ་ལ་ཁ་ཅིག་ན་རེ། འདི་ནི་རབ་ཏུ་བྱུང་བའི་བྱ་བ་འཁོར་ལོ་གསུམ་པོ་གང་ཡང་མི་བྱེད་པར་དགེ་འདུན་གྱི་ནང་དུ་འདུག་པ་མི་རིགས་པས་བརྟགས་ལ་སུན་དབྱུང་ངོ་ཞེས་བགྲོས་ནས་དང་པོའི་ཆོ་འཕྲུལ་གྱི་དུས་སུ་ལོ་རེ་བཞིན་གསུང་རབ་འདོན་པའི་སྲོལ་ཡོད་པ་དེ་ལ་ཞུས་པས་བདག་གིས་ཅི་ཡང་མི་ཤེས་སོ་ཞེས་གསུང་ངོ་། དེ་ལྟ་ན་ཡང་ནན་གྱིས་བཅོལ་ནས་ཁས་བླངས་པ་ན་གཙུག་ལག་ཁང་གི་ཕྱི་རོལ་དབང་ལྡན་གྱི་མཚམས་སུ་ས་ཕྱོགས་ཡངས་པར་མཆོད་པའི་རྣམ་པ་དུ་མ་ནི་བཤམས། སེང་གེའི་ཁྲི་མཐོན་པོ་ཡང་བརྩིགས་ཏེ་སྐྱེ་བོའི་ཚོགས་ཆེན་པོ་ཡང་བསྡུས་ནས་སྤྱན་དྲངས་སོ།།དེས་ཀྱང་ཁྲི་དེ་ལ་བཞུགས་པའི་རྫུ་འཕྲུལ་མངོན་པར་འདུ་བྱས་ཏེ། བདག་གིས་དྲང་སྲོང་གིས་གསུངས་པ་ཞིག་གམ། དེའི་རྗེས་སུ་བྱུང་བ་ཞིག་ལས་གང་གདོན་གསུངས་པ་དང་། དེ་དག་ངོ་མཚར་སྐྱེས་ཤིང་སྔར་མ་གྲགས་པ་ཞིག་གོ་ཟེར་བ་ལ། བསམས་པས་བསླབ་པ་ཀུན་ལས་བཏུས་པ་དང་མདོ་ཀུན་ལས་བཏུས་པ་ཧ་ཅང་རྒྱ་ཆེ་བས་འདི་རན་ནོ་སྙམ་དུ་དགོངས་ནས་སྤྱོད་འཇུག་ཞལ་དོན་དུ་མཛད་པ་ལས། གང་ཚེ་དངོས་དང་དངོས་མེད་དག། བློ་ཡི་མདུན་དུ་མི་གནས་པ།།དེ་ཚེ་རྣམ་པ་གཞན་མེད་པས།། དམིགས་པ་མེད་པས་རབ་ཏུ་ཞི།།ཞེས་པའི་སྐབས་སུ་མཐོང་ལམ་མངོན་དུ་མཛད་ཅིང་འཕགས་པ་འཇམ་དཔལ་ཡང་འོད་དང་བཅས་པ་མདུན་གྱི་ནམ་མཁའ་ལ་འདུག་པ་སྐྱེ་བོ་རྣམས་ཀྱིས་མཐོང་ནས་དད་པར་གྱུར་ཅིང་ཨེ་མ་ཧོ་འདི་ནི་བློ་གྲོས་མི་ཟད་པ་ཞིག་གོ་ཞེས་ཟེར་བ་ལས་བློ་གྲོས་མི་ཟད་པ་ཞེས་ཀྱང་གྲགས་ཏེ། བདེན་པ་གཟིགས་པའི་མཛད་པ༼༦༽འོ། །དེ་ནས། བདག་གིས་བྱང་ཆུབ་སྤྱོད་པ་ལ།།འཇུག་པ་རྣམ་པར་བསམས་པ་ཡི།།དགེ་བ་གང་དེས་འགྲོ་བ་ཀུན།།བྱང་ཆུབ་སྤྱོད་ལ་འཇུག་པར་ཤོག། ཅེས་གསུང་བ་ན་རྗེ་བཙུན་དང་བཅས་པ་ནམ་མཁའ་ལ་ལྡིངས་ཤིང་སྐྱེ་བོ་རྣམས་ལ་མི་སྣང་སྟེ་གསུང་གི་ང་རོ་ཁོ་ན་དྲག་པས་སྤྱོད་འཇུག་རྫོགས་པར་གསུངས་ནས་ལྷོ་ཕྱོགས་ཀྱི་རྒྱུད་ན་སོ་བ་ནཱ་ཐ་ཞེས་བྱ་བའི་རྟེན་ཡོད་པ་དང་ཉེ་བར་བྱོན་ཏོ།། དེ་ན་མུ་སྟེགས་པའི་ཀུན་ཏུ་རྒྱུ་ལྔ་བརྒྱ་ཙམ་གནས་པ་རླུང་ཚུབ་ཆེན་པོ་ཞག་བདུན་གྱི་བར་དུ་བྱུང་བས་འཚོ་བ་ཆད་པ་རྣམས་ན་རེ། བདག་ཅག་གི་འཚོ་བ་སྒྲུབ་ནུས་པ་ཡོད་ན་དེའི་གསུང་སྤྱི་བོས་ལེན་ཏེ་ཟེར་བ་ལ་སློབ་དཔོན་གྱིས་འབྲས་ཆན་ལྷུང་བཟེད་རེ་ཙམ་གྱི་བསོད་སྙོམས་ཏིང་ངེ་འཛིན་གྱིས་མང་དུ་སྤྲུལ་བའི་རྫུ་འཕྲུལ་མཛད་ནས་དེ་རྣམས་ཚིམ་ཞིང་བདེ་བར་བྱས་ཏེ་སངས་རྒྱས་ཀྱི་བསྟན་པ་ལ་བཙུད་དོ།། དེའི་ཤུལ་དུ་ནཱ་ལེནྡྲར་པཎྜི་ཏ་རྣམས་ཀྱིས་སྤྱོད་འཇུག་གི་ཚིག་དང་དོན་བསྡུས་པའི་ཚེ་ཁ་ཆེ་བ་རྣམས་ཀྱི་མཆོད་བརྗོད་ཀྱང་། གང་གིས་རྟེན་ཅིང་འབྲེལ་བར་འབྱུང་།། ཞེས་སོགས་དབུ་མ་རྩ་ཤེ་དང་འདྲ་བ་ཅན་ལེའུ་དགུའི་བདག་ཉིད་ཤོ་ལོ་ཀ་བདུན་བརྒྱ་པར་བསྡུས་ལ། ཡུལ་དབུས་པ་རྣམས་ཀྱི་མཆོད་བརྗོད། བདེ་གཤེགས་ཆོས་ཀྱི་སྐུ་མངའ་སྲས་བཅས་དང་། ཞེས་སོགས་བསླབ་པ་ཀུན་ལས་བཏུས་དང་འདྲ་བ་ཅན་ལེའུ་བཅུའི་བདག་ཉིད་ཤོ་ལོ་ཀ་སྟོང་དུ་བརྩིས་པས་མ་མཐུན་པ་དང་། བསླབ་པ་ཀུན་ལས་བཏུས་པ་ཡང་།།ངེས་པར་ཡང་དང་ཡང་དུ་བལྟ།།ཡང་ན་རེ་ཤིག་མདོར་བསྡུས་པ།། མདོ་རྣམས་ཀུན་ལས་བཏུས་པ་བལྟ།།ཞེས་པའི་བསྟན་བཅོས་གཉིས་པོ་གང་ཡིན་མ་རྟོགས་ཏེ་ཐེ་ཚོམ་དུ་གྱུར་པ་བསལ་བའི་དོན་དུ་གདུགས་འཛིན་པ་དང་བཅས་པའི་པཎྜི་ཏ་གཉིས་ཀྱིས་ཕྱིན་ཏེ་ཞུས་པ་ན་ཤོ་ལོ་ཀ་སྟོང་གི་བདག་ཉིད་ཡུལ་དབུས་པ་རྣམས་ཀྱིས་བསྡུས་པ་ལྟར་ཡིན་ལ་བསྟན་བཅོས་གཉིས་པོ་ཁོ་བོའི་སྤོང་ཁང་ན་ཏ་ལའི་ལོ་མ་ལ་ལྕགས་ཀྱི་རྩེ་མོས་ཡི་གེར་བྲིས་པ་ཡོད་དོ་ཞེས་རྗེས་སུ་བསྟན་ཅིང་། དེ་དག་གི་ལུང་ཡང་གནང་ནས་རྒྱལ་བའི་བསྟན་པ་ལ་ཕན་པར་མཛད་དེ། རྫུ་འཕྲུལ་བསྟན་པའི་མཛད་པ༼༧༽འོ།།༄།།སྤྱིའི་རྣམ་པར་བཞག་པ།དེ་ལྟར་ངོ་མཚར་པའི་མཛད་པ་བདུན་པོ་དེ་ཙམ་ཞིག་བླ་མ་བརྒྱུད་པའི་རིམ་པ་ལས་ཐོས་པ་དང་། པཎྜི་ཏ་ཆེན་པོ་བི་བྷཱུ་ཏི་ཙནྡྲ་ལ་སོགས་པས་ལེགས་བཤད་ལ་བརྟེན་ནས་བྲིས་ཀྱི། གཞན་ཡང་མཁྱེན་པ་དང་བརྩེ་བ་དང་ནུས་པ་དང་ཐབས་ལ་མཁས་པ་ལ་སོགས་པའི་ཡོན་ཏན་མང་པོ་ཅན་དུ་འགྲེལ་པ་རྣམས་ལས་འབྱུང་བ་དང་། སློབ་དཔོན་གྱིས་མཛད་པའི་བསྟན་བཅོས་དམ་པ་རྣམས་ལ་དཔགས་ནས་ཀྱང་མཛད་པ་པོ་ཕུན་སུམ་ཚོགས་པར་རིག་པར་བྱའོ།། བསྟན་བཅོས་ཀྱི་མིང་གང་ཡིན་པ་ནི། བྱང་ཆུབ་ཀྱི་སྤྱོད་པ་ལ་འཇུག་པ་ཞེས་པས་རྟོགས་ཏེ་བརྗོད་བྱ་དང་མཐུན་པར་བཏགས་པའོ།།དགོས་པ་ཅིའི་དོན་དུ་བརྩམས་ན་བྱང་ཆུབ་ཀྱི་སྤྱོད་པ་རྟོགས་ནས་ཉམས་སུ་བླངས་པས་གནས་སྐབས་དང་མཐར་ཐུག་གི་བཞེད་དོན་སྒྲུབ་པའི་དོན་དུའོ།། གཞུང་གི་ཚད་ཅི་ཙམ་ཡིན་པ་ནི། སྔོན་གྱི་ལོ་ཙཱ་བ་རྣམས་ཀྱིས་ཤོ་ལོ་ཀ་སྟོང་གི་སུམ་ཆ་རེའམ་སུམ་བརྒྱ་རེ་ལ་བམ་པོ་རེར་བརྩིས་པའང་ཡོད་པ་ལས་འདིར་ཤོ་ལོ་ཀ་སྟོང་ལ་བམ་པོ་གཉིས་སུ་མཛད་ཅིང་ལེའུ་བཅུའི་བདག་ཉིད་དུ་བཞུགས་ཏེ། དེ་རྣམས་ཀྱི་ལྡང་ཚད་ཀྱང་སློབ་དཔོན་སྤྱན་རས་གཟིགས་དབང་ཕྱུག་བརྟུལ་ཞུགས་ཀྱིས་ཡི་གེ་དུ་མ་འདུས་པ་ལས་མིང་ངོ་།།མིང་དུ་མ་འདུས་པ་ལས་ཚིག་གོ། ཚིག་དུ་མ་འདུས་པ་ལས་སྐྱེས་བུའི་འཇུག་ལྡོག་གི་དོན་སྟོན་པ་བྱ་བའི་ཚིག་དང་བཅས་པའི་ངག་གོ། དེ་དུ་མ་འདུས་པ་ལས་འཇུག་ལྡོག་གི་དོན་དུ་མ་སྟོན་པའི་ལེའུ་དང་རབ་ཏུ་བྱེད་པ་དང་སྐབས་ལ་སོགས་པའོ།། དེ་དུ་མ་འདུས་པ་ལས་བསྟན་འཆོས་སོ།། ཞེས་གསུངས་པ་ལྟར་ཞིབ་ཏུ་བརྩིས་པས་རྟོགས་ཏེ། གཞུང་འདི་ལ་ཡང་དངོས་སུ་ཤོ་ལོ་ཀ་དགུ་བརྒྱ་བཅུ་གཉིས་ཙམ་ལས་མི་སྣང་ཡང་སྟོང་དུ་ཉེ་བ་ལ་བཏགས་པའམ་ཡང་ན་ཡི་གེ་སུམ་ཅུ་རྩ་གཉིས་རེ་ལ་ཤོ་ལོ་ཀར་བརྩི་བའི་ལུགས་ཡོད་པས། རྐང་པ་རིང་བ་རྣམས་ཀྱི་ཡི་གེ་བགྲངས་པས་ཤོ་ལོ་ཀ་སྟོང་དུ་ཚང་བའང་སྲིད་དོ།། ཕྱོགས་གང་དུ་གཏོགས་ན་ནང་པ་དང་ཕྱི་རོལ་པ་གཉིས་ལས་ནང་པའི་ཁོངས་སུ་གཏོགས་ཤིང་། བཀའ་དང་བསྟན་འཆོས་གཉིས་ལས་བསྟན་འཆོས་སུ་གཏོགས་ལ། སྤྱི་དང་བྱེ་བྲག་གི་དགོངས་འགྲེལ་གཉིས་ལས་གཙོ་བོར་བྱེ་བྲག་གི་དགོངས་འགྲེལ་ལོ།། དེ་ལ་བཀའ་འཁོར་ལོ་རིམ་པ་གསུམ་གྱི་དབང་དུ་བྱས་པའི་དགོངས་འགྲེལ་ལས་ལྟ་བ་སྟོན་ཚོད་བཀའ་བར་པ་མཚན་ཉིད་མེད་པ་སྟོན་པའི་དགོངས་པ་དང་མཐུན་ལ། གཙོ་བོར་སྤྱོད་པ་གསལ་བར་སྟོན་པ་ནི་བཀའ་བར་པ་དང་ཐ་མ་གཉི་གའི་ཐུན་མོང་བར་གཏོགས་ཤིང་། བསླབ་པ་གསུམ་ལས་ནི་ལྷག་པ་སེམས་ཀྱི་བསླབ་པ་གཙོ་བོར་སྟོན་ལ། སྡེ་སྣོད་གསུམ་ལས་ནི་མདོ་སྡེའི་སྡེ་སྣོད་དུ་གཏོགས་པ་ཕལ་ཆེའོ།། ཐེག་པ་གསུམ་ལས་ཐེག་པ་ཆེན་པོའི་ཆོས་ཏེ། དེ་ལ་ཡང་ཕ་རོལ་ཏུ་ཕྱིན་པ་རྒྱུའི་ཐེག་པ་དང་གསང་སྔགས་འབྲས་བུའི་ཐེག་པ་གཉིས་ལས་འདི་ནི་ཕ་རོལ་ཏུ་ཕྱིན་པའི་ཐེག་པར་གཏོགས་ཏེ། སྤྱིའི་རྣམ་པར་བཞག་པ་བསྟན་ཟིན་ཏོ།།ད་ནི་སྐབས་སུ་བབ་པའི་གཞུང་ལ་འཇུག་པའི་ཐོག་མར་ལོ་པཎ་གྱིས་བཀོད་པའི་མཚན་ཕྱག་བསྟན་པ་ནི། 
 
 རྒྱ༷་ག༷ར་སཾ་སྐྲྀ་ཏའི་སྐ༷ད་དུ༷། བོ༷་དྷི༷་ས༷ཏྭ༷་ཙ༷རྱ༷་ཨ༷་ཝ༷་ཏཱ༷་ར༷་ཞེས་པར་བཞུགས་པ་ལས། བོ༷ད་སྐ༷ད་དུ༷་བསྒྱུར་ན། བོ་དྷི་བྱང་ཆུབ་དང་། སཏྭ་སེམས་དཔའ་དང་། ཙརྱ་སྤྱོད་པ་དང་། ཨ་ཝ་ཏཱ་ར་འཇུག་པ་ཞེས་པར་འགྱུར་རོ།།་དེ་བཤད་ན་བྱང་ཆུབ་སེམས་དཔའི་སྤྱོ༷ད་པ༷་ནི་ཕ་རོལ་ཏུ་ཕྱིན་པ་དྲུག་ལ༷་སོགས་པའི་ཐབས་ཁྱད་པར་ཅན་གྱིས་གཙོ་བོར་གཞན་དོན་ལྷུར་ལེན་པ་སྟེ་དེ་ལ་འཇུ༷ག་པ༵འི་གཞུང་ཡིན་པའི་ཕྱིར་རོ།། འདོགས་པའི་རྒྱུ་མཚན་ཡང་དཔེ་དང་གནས་དང་ཞུ་བ་པོ་དང་ཤོ་ལོ་ཀའི་གྲངས་ལ་སོགས་པ་མང་དུ་འབྱུང་བ་ལས་འདིར་ནི་བྱང་ཆུབ་ལ་འདིས་འཇུག་པར་བྱེད་པའམ། འདི་ལ་སྤྱོད་པ་དོན་དུ་གཉེར་བས་འཇུག་པར་བྱ་བ་ཡིན་པའི་ཕྱིར་བྱེད་ལས་སམ་བྱ་བ་ལས་བཏགས་སོ།། དགོས་པ་ནི་རྣམ་ངེས་ལས། བརྡ་སྦྱར་བ་ཡང་དོན་རྟོགས་པའི་ཕྱིར་དུ་ཡིན་ན་ཞེས་གསུངས་པ་ལྟར་དོན་གོ་བའི་ཆེད་དུ་བརྡ་སྦྱར་བ་སྟེ། ལང་ཀར་གཤེགས་པའི་མདོ་ལས་ཀྱང་། མིང་དུ་གདགས་པ་མ་མཛད་ན།། འཇིག་རྟེན་ཐམས་ཅད་རྨོངས་པར་འགྱུར།། དེ་བས་རྨོངས་པ་བསལ་བའི་ཕྱིར།། མགོན་པོས་མིང་དུ་གདགས་པ་མཛད།། ཅེས་གསུངས་སོ། །ཐོག་མར་བཏགས་པའི་དགོས་པ་དང་། རྒྱ་སྐད་སྨོས་པའི་དགོས་པ་དང་ཤན་སྦྱར་བའི་དགོས་པ་ལ་སོགས་པ་གསུང་བ་ཡང་ཤེས་པར་བྱའོ།། 
 
 སྤངས་པ་དང་རྟོགས་པ་མཐར་ཕྱིན་པའི་སང༷ས་རྒྱ༷ས་དང་ཐེག་ཆེན་སློབ་ལམ་གྱི་ཡོན་ཏན་ལ་དབང་བསྒྱུར་བའི་བྱང་ཆུབ་སེམས་དཔ༷འ་ཐ༷མས་ཅ༷ད་ལ༷་ཕྱག༷་འཚ༷ལ་ལོ༵།། 
 
 དམ་པའི་ཆོས་བསྒྱུར་བ་མཐར་ཕྱིན་ནས་བསྟན་པ་དང་སེམས་ཅན་དུ་མ་ལ་ཕན་པར་གྱུར་ཅིག་སྙམ་དུ་དགོངས་ནས་འགྱུར་མཛད་པའི་ལོ་ཙཱ་བས་བཀོད་པ་ཡིན་ནོ།།༄།། གཞུང་གི་དོན་བཤད་པ། གཉིས་པ། གཞུང་གི་དོན་བཤད་པ། ༡ མཆོད་པར་བརྗོད་པ། ད་ནི་གཞུང་དངོས་ལ་འཇུག་པའི་དོན་དུ་མཆོད་བརྗོད་ཀྱི་ངག་དགོད་པར་བཞེད་ནས་

བ༷དེ་གཤེ༷གས་ཞེས་པས་སངས་རྒྱས་དང་ཆོ༷ས་ཀྱི༷་སྐུ༷་མང༷འ་ཞེས་པས་ཆོས་དང་སྲས༷་བཅ༷ས་ཞེས་པས་དགེ་འདུན་དཀོན་མཆོག་སྟེ་སྐྱབས་གནས་ཁྱད་པར་ཅན་གསུམ་དང་། གཞན་ཕྱག༷་འོ༷ས་ཀུ༷ན་ལ༷འ༷ང་གུ༷ས་པ༷ར་ཕྱག༷་འཚ༷ལ་ཏེ༵།། ཞེས་སྦྱར་བ་ནི་བསྡུས་པའི་དོན་ཏོ།། ཚིག་གི་དོན་ནི་བདེ་གཤེགས་ཞེས་པའི་སྒྲ་ནི་ལེགས་པར་སྦྱར་བའི་སྐད་ལ་སུ་ག་ཏ་ཞེས་པར་བཞུགས་པ་ལས། སུའི་སྒྲ་ནི་བདེ་བ་དང་མཛེས་པ་དང་ལེགས་པ་གསུམ་ལ་འཇུག་པས་བདེ་བར་གཤེགས་པ་ཞེས་སྦྱོར་ན་སངས་རྒྱས་ནི་འཁོར་བ་སྡུག་བསྔལ་གྱི་ཕུང་པོ་སྤངས་ནས་ཐར་པ་བདེ་བ་ཆེན་པོའི་དབྱིངས་སུ་གཤེགས་པའོ་ཞེས་པ་སྟེ་འདིས་ནི་སོ་སོའི་སྐྱེ་བོ་སྡུག་བསྔལ་ལས་མ་འདས་པ་རྣམས་ལས་ཁྱད་པར་དུ་འཕགས་པར་སྟོན་ཏོ།། མཛེས་པར་གཤེགས་པ་ཞེས་སྦྱར་ན་སངས་རྒྱས་ནི་སྟོང་ཉིད་ཟབ་མོ་རྟོགས་ཤིང་ཆོས་སྐུའི་ཡོན་ཏན་དཔག་ཏུ་མེད་པས་མཛེས་པར་གཤེགས་པའོ་ཞེས་པ་སྟེ་འདིས་ནི་མུ་སྟེགས་ཀྱི་སྟོན་པ་བདག་ལ་སོགས་པ་ལ་ཚུལ་བཞིན་མ་ཡིན་པར་ཞེན་པས་འཁོར་བའི་གཉེན་པོ་མ་ཡིན་པའི་ལྟ་བ་ངན་པས་མི་མཛེས་པ་རྣམས་ལས་ཁྱད་པར་དུ་འཕགས་པར་སྟོན་ཏོ།། ལེགས་པར་གཤེགས་པ་ཞེས་སྦྱར་ན་སངས་རྒྱས་ནི་བདག་ལྟའི་ས་བོན་ལེགས་པར་སྤངས་པས་སླར་འཁོར་བར་མི་ལྡོག་པའི་དབྱིངས་སུ་གཤེགས་པའོ།། ཞེས་པ་སྟེ་འདིས་ནི་རྒྱུན་དུ་ཞུགས་པ་དང་ལན་ཅིག་ཕྱིར་འོང་བ་དང་བྱང་ཆུབ་སེམས་དཔའ་སླར་ལྡོག་པའི་ཆོས་ཅན་རྣམས་ལས་ཁྱད་པར་དུ་འཕགས་པར་སྟོན་ཏོ།། དེ་བཞིན་དུ་སུའི་སྲོག་ན་ཡོད་པའི་ཨུ་ཡིག་ཕྱིས་ཏེ་ས་ལ་ཡི་གེ་བསྣན་ནས་སམྱཀྶཾ་བུདྡྷ་ཞེས་ཡི་གེ་ཕྱིས་པ་དང་། བསྣན་པའི་ངེས་ཚིག་གིས་བཤད་ན་ཡང་དག་པར་རྫོགས་པའི་སངས་རྒྱས་ཞེས་པར་སྦྱོར་ཏེ་འདིས་ཀྱང་ཕྱིར་མི་འོང་བ་དང་དགྲ་བཅོམ་པ་དང་རང་སངས་རྒྱས་ཡོངས་སུ་མ་རྫོགས་ཤིང་གོང་མ་དང་བཅས་པ་རྣམས་ལས་ཁྱད་པར་དུ་འཕགས་པར་སྟོན་པའི་ཕྱིར། སངས་རྒྱས་དཀོན་མཆོག་ནི་སྐྱབས་འོས་བླ་ན་མེད་པར་ཡིད་ཆེས་སོ།། དེ་བཞིན་དུ་ཆོས་ཀྱི་སྐུའི་སྒྲ་ཡང་སཾ་སྐྲྀ་ཏའི་སྐད་དུ་དྷརྨ་ཀཱ་ཡ་ཞེས་པར་བཞུགས་པ་ལས། དྷརྨ་ནི་ཆོས་དང་། ཀཱ་ཡ་ནི་སྐུ་འམ་གོང་བུའམ་བསགས་པ་ལ་ཡང་འཇུག་པས་བདེ་བར་གཤེགས་པ་ཉིད་ལ་ཆོས་ཀྱི་སྐུ་རྣམ་པ་ཐམས་ཅད་ཀྱི་མཆོག་དང་ལྡན་པ་ཆགས་བྲལ་ཟག་མེད་ཀྱི་དབྱིངས་རྟོགས་པའི་ཆོས་ཀྱི་མཐར་ཐུག་འགོག་བདེན་ཟབ་མོའི་ཡོན་ཏན་མ་ལུས་པ་འདུས་ཤིང་ཚོགས་པ་མངའ་བའི་ཕྱིར་ཆོས་དཀོན་མཆོག་ཏུ་རིགས་ཤིང་དེ་ལ་སྐྱབས་གནས་ཀྱི་དམ་པར་ཡིད་ཆེས་སོ།། སྲས་བཅས་ཞེས་པའི་སྲས་ནི་ཉན་ཐོས་ཀྱང་ཡིན་མོད་འདིར་ནི་སངས་རྒྱས་ཀྱི་གདུང་འཚོབ་པར་ནུས་པ་རབ་ཏུ་དགའ་བ་ལ་སོགས་པའི་ས་ཆེན་པོ་ལ་བཞུགས་པ་བྱང་ཆུབ་སེམས་དཔའི་ཚོགས་ལ་བཞེད་དེ། དེ་ནི་སྐྱབས་གནས་ཀྱི་འོས་དགེ་འདུན་དཀོན་མཆོག་ཏུ་རིགས་པས་དེ་དང་བཅས་པའམ། ཡང་ན་སྲས་བཅས་ཞེས་པའི་སྒྲ་འདིས་མཐར་ཐུག་གི་སྐྱབས་གནས་གསུམ་ག་སངས་རྒྱས་ཁོ་ན་ལ་སྦྱར་ཡང་འཐད་པར་གསུངས་ཏེ། ཇི་སྐད་དུ། རྒྱུད་བླ་མ་ལས། དམ་པའི་དོན་དུ་འགྲོ་རྣམས་ཀྱི།། སྐྱབས་ནི་སངས་རྒྱས་ཉག་གཅིག་སྟེ།། ཐུབ་པ་ཆོས་ཀྱི་སྐུ་ཅན་ཕྱིར།།ཚོགས་ཀྱང་དེ་ཡི་མཐར་ཐུག་ཕྱིར།། ཞེས་སོ།། དེར་མ་ཟད་སོ་སོའི་སྐྱེ་བོ་ཡིན་ཡང་མཁན་པོ་དང་སློབ་དཔོན་དང་རྒན་རབས་ཡོན་ཏན་དང་ལྡན་པ་ལ་སོགས་པ་ཕྱག་འོས་ཀུན་ལའང་གུས་པར་ཕྱག་འཚལ་ཞེས་པས་སྐྱབས་གནས་མ་ཡིན་ཡང་ཕྱག་གི་གནས་སུ་རུང་བར་སྟོན་ཅིང་། ཏེ་ཞེས་པའི་ཚིག་ལྷག་མས་བཤད་པར་དམ་བཅའ་ལ་སོགས་པའི་ཚིག་ཕྱི་མ་ཉེ་བར་འདྲེན་ནོ།།༢ བརྩམས་པར་དམ་བཅའ་བ། ད་ནི་བརྩམས་པར་དམ་བཅའ་སྟོན་ཏེ་བདེ༷་གཤེ༷གས་སྲས༷་བྱང་ཆུབ་སེམས་དཔའ་རྣམས་ཀྱི༷་སྡོ༷མ་པ་མི་དགེ་བ་སྤོང་བ་དང་དགེ་བ་ཆོས་སྡུད་དང་སེམས་ཅན་དོན་བྱེད་ཉམས་སུ་ལེན་པ་ལ༷་འཇུ༷ག་པ༷་ནི༵། བརྗོད་པར་བྱ་ཞེས་པར་སྦྲེལ་ལོ།། ཅི་རང་དགར་བརྗོད་དམ་ཞེ་ན་སྐྱོན་མེད་དེ་སྟོན་པའི་ལུ༷ང་བཞི༷ན་རྩོམ་པའི་ཕྱིར་རོ།།འདིས་ནི་སློབ་དཔོན་གསུང་རབ་ཀྱི་དོན་རྟོགས་པ་དང་། གང་ཞིག་རྒྱལ་བས་བསྟན་པ་འབའ་ཞིག་གི། དབང་བྱས་ཞེས་པ་ལྟར་རྩོམ་པ་པོ་ཚད་མའི་སྐྱེས་བུར་ཡང་སྟོན་ཏོ།། འོ་ན་སྟོན་པའི་ལུང་དང་ཟློས་པར་འགྱུར་རོ་ཞེ་ན་མ་ཡིན་ཏེ། ལུང་ཚིག་ཤིན་ཏུ་རྒྱས་པ་རྣམས་ཀྱི་དོན་མདོ༷ར་བསྡུ༷ས་ན༷ས་ནི༷་བརྗོ༷ད་པ༷ར་བྱ༷། ཞེས་སྨོས་པའི་ཕྱིར་རོ།། འདིས་ནི་ཚིག་ཉུང་ངུས་ལུང་དོན་བདེ་བླག་ཏུ་བརྗོད་པ་ལ་མཁས་པའམ་རྒྱ་ཆེན་པོ་བསྡུས་པའི་བསྟན་བཅོས་སུ་ཡང་མཚོན་ནོ།། 

དོན་ལུང་ལས་སྔོ༷ན་ཆ༷ད་མ༷་བྱུ༷ང་བ༷་ཡ༷ང་འདི༷ར་བརྗོ༷ད་མེ༵ད། ཚིག་ཡི་གེ་ལྕི་ཡང་ལ་སོགས་པའི་སྡེ༷བ་སྦྱོ༷ར་མཁ༷ས་པའང་བདག་ལ་ཡོད་མིན་ཏེ༵། ༼ལུང་ལས་མ་བྱུང་བ་བརྗོད་ན་ལམ་གོལ། སྙན་ངག་སྡེབ་སྦྱོར་གྱི་འཇིག་རྟེན་ལས་འདས་པའི་དོན་མི་རྟོགས་པས་༽རྒྱུ་མཚན་གཉིས་པོ་དེ༷་ཕྱི༷ར་གཞ༷ན་དོ༷ན་༼འཇིག་རྟེན་ལས་འདས་པའི་དོན་ལ་ཐེ་ཚོམ་གྱི་༽བས༷མ་པ༷་བད༷ག་ལ༷་མེ༵ད། ཅེས་སྨོས་པས་གཞན་མགུ་བར་མི་ནུས་པར་དགོངས་པས་དོན་མེད་ཀྱི་རྣམ་རྟོག་གཅོད་པའམ་བདག་ཉིད་ཁེངས་བསྐྱུངས་ནས་དུལ་བར་སྟོན་ཏོ།། གཞན་དོན་མེད་པའི་འབད་པས་ཅི་བྱ་ཞེ་ན། ར༷ང་གི༷་ཡི༷ད་ལ༷་༼བྱང་ཆུབ་ཀྱི་སེམས་གོང་ནས་གོང་དུ་༽བསྒོ༷མ་༼པ་འཕེལ་བའི་༽ཕྱི༷ར་ང༷ས་འདི༷་བརྩ༵མས།།ཞེས་འདས་པའི་རྐྱེན་བསྟན་པ་ནི་ནང་གི་དངོས་པོ་རྫོགས་པར་ཐུགས་ལ་བཞག་པའོ།། རང་དོན་དུ་བརྩམ་མི་དགོས་ཏེ་དང་པོ་ནས་ཡིད་ལ་ཡོད་པས་སོ་སྙམ་ན་

གཞུང་ཡང་ཡང་མཐོང་བ་ལས་དགེ༷་བ༷་བསྒོ༷མ་པ་གོང་ནས་གོང་དུ་འགྲོ་བའི་ཕྱི༷ར་བད༷ག་གི༷་ད༷ད་པ་དང་བརྩོན་འགྲུས་དང་དྲན་པ་དང་ཏིང་ངེ་འཛིན་དང་ཤེས་རབ་ལ་སོགས་པའི་ཤུ༵གས། ཚིག་ཏུ་བཀོད་པ་འདི༷་ད༷ག་གི༷ས་ཀྱང༷་རེ༷་ཤི༷ག་དང་པོར་འཕེ༷ལ་འགྱུ༷ར་ལ༵། ཕྱིས་ནི་དབང་འབྱོར་པ་ཡང་འཐོབ་པའི་ཕྱིར་དོན་ཡོད་དོ།། གཞན་དོན་མེད་པ་ཐེག་ཆེན་གྱི་ཆོས་དང་འགལ་ལོ་སྙམ་ན་སྔར་ནི་མི་ནུས་པའི་དབང་དུ་བྱས་ཀྱི་ནུས་ན་བད༷ག་དང་སྐ༷ལ་བ༷་༼སྟེ་ཁམས་༽མཉམ༷་པ༷༼འམ་རིགས་མཚུངས་པ་༽གཞ༷ན་གྱི༷ས་ཀྱང༷་། ཅི༷་སྟེ༷་༼གཞུང་གི་དོན་༽འདི༷་ད༷ག་མཐོ༷ང་ཞིང་ཞུགས་ནས་ཉམས་སུ་བླངས་ན༵་གནས་སྐབས་དང་མཐར་ཐུག་གི་དོ༷ན་ཡོ༷ད་འགྱུ༵ར་བའི་ཕྱིར་གཞན་དོན་དོར་བའི་ཉེས་པ་མེད་དོ།།

འདི་དག་གིས་ནི་བསྟན་འཆོས་ལ་འཇུག་པའི་ཡན་ལག་དགོས་འབྲེལ་གྱི་ངག་ཀྱང་བསྟན་པར་བལྟ་སྟེ། བདེ་གཤེགས་སྲས་ཀྱི་སྡོམ་ལ་འཇུག་པ་ནི།།ལུང་བཞིན་མདོར་བསྡུས་ནས་ནི་བརྗོད་པར་བྱ། །ཞེས་པས་འདིའི་བརྗོད་པར་བྱ་བ་དང་། དོན་དེ་བསྟན་འཆོས་འདིས་བརྗོད་པའི་ཕྱིར་རྗོད་བྱེད་དང་། རང་གི་ཡིད་ལ་བསྒོམ་ཕྱིར་ངས་འདི་བརྩམས།།ཞེས་པ་ནས། ཅི་སྟེ་འདི་དག་མཐོང་ན་དོན་ཡོད་འགྱུར།། ཞེས་པའི་བར་གྱིས་གནས་སྐབས་ཀྱི་དོན་སྒྲུབ་པའི་ཆ་ནས་དགོས་པ་དང་། མཐར་ཐུག་གི་དོན་སྒྲུབ་པའི་ཆ་ནས་ཉིང་དགོས་དང་། བརྗོད་བྱ་རྗོད་བྱེད་འབྲེལ་བ་གྲུབ་པར་ཡང་ཤུགས་ལ་གནས་པ་བསྟན་པའི་ཕྱིར་རོ།། དེས་ན་མངོན་རྟོགས་རྒྱན་གྱི་འགྲེལ་པར། འཇུག་པའི་ཡན་ལག་ཏུ་བསྟན་འཆོས་ཀྱི་བརྗོད་པར་བྱ་བ་དང་། དགོས་པ་དང་། དགོས་པའི་དགོས་པ་དང་། འབྲེལ་བ་ཁོང་ན་ཡོད་པ་རྣམས་གསུངས་ཏེ་ཞེས་འབྱུང་བས་ནི་འདིའང་ལེགས་པར་བཤད་པ་ཡིན་ནོ།།དེ་ལྟར་འཇུག་པའི་ཡན་ལག་བསྟན་ནས། 

འཇུག་པ་པོ་གང་ཟག་གི་དབང་དུ་མཛད་པ་ད༷ལ་འབྱོ༷ར་ཞེས་སོགས་གསུངས་པའི་དལ་བ་ནི་མི་ཁོམ་པ་བརྒྱད་སྤངས་པ་སྟེ། དམྱལ་བ་ཡི་དྭགས་དུད་འགྲོ་དང་། ཀླ་ཀློ་ཚེ་རིང་ལྷ་དང་ནི།།ལོག་ལྟ་སངས་རྒྱས་མི་འབྱུང་དང་། ལྐུགས་པ་འདིར་ནི་མི་ཁོམ་བརྒྱད།། ཅེས་ཤེས་རབ་འབྱུང་གནས་ཀྱིས་འགྲེལ་ཆེན་དུ་དྲངས་པའི་འགྲོ་བ་འདི་དག་གང་དུ་སྐྱེས་ཀྱང་ཆོས་བྱ་བར་མི་ཁོམ་པའི་ཕྱིར་རོ།། འབྱོར་པ་ནི། མིར་གྱུར་ཡུལ་དབུས་སྐྱེས་པ་དང་། དབང་པོ་ཚང་ཞིང་གནས་ལ་དད།། དེ་བཞིན་ལས་མཐའ་མ་ལོག་པ།། ཞེས་རང་འབྱོར་ལྔ་དང་། སངས་རྒྱས་བྱོན་དང་ཆོས་གསུངས་དང་། བསྟན་པ་གནས་དང་རྗེས་འཇུག་དང་། གཞན་གྱི་དོན་ལ་སྙིང་བརྩེ་བའོ།། ཞེས་གཞན་འབྱོར་ལྔ་དང་བཅས་པའི་ཡན་ལག་བཅུ་ཚོགས་པ་འདི༷་ནི༷་ཤི༷ན་ཏུ༷་རྙེ༷ད་པ༷ར་དཀ༷འ། སྐྱེ༷ས་བུ༷འི་དོ༷ན་མངོན་མཐོ་དང་ངེས་ལེགས་སྒྲུ༷བ་པའི་རྟེན་ཐོ༷བ་པ༷ར་གྱུ༷ར་པ༷་ལ༵། ག༷ལ་ཏེ༷་༼དལ་འབྱོར་ཕུན་ཚོགས་ཐོབ་པའི་དུས་༽འདི༷ར༷་ནི་ཕ༷ན་པ༷་མ༷་བས༷མས་ན༵། ཕྱི༷ས་༼སླར་ཡང་དལ་འབྱོར་༽འདི༷་ཡ༷ང་ད༷ག་འབྱོ༷ར་བར་ག༷་ལ༷་འགྱུ༵ར་ཏེ། 

རྒྱལ་བ་དྲོད་ཀྱི་སྐྱེ་མཆེད་ཀྱི་རྣམ་ཐར་ལས། མི་ཁོམ་པ་བརྒྱད་ལས་ལྡོག་པ་ཡང་རྙེད་པར་དཀའ། མི་ཉིད་ཐོབ་པ་ཡང་རྙེད་པར་དཀའ་ན། ཞེས་སོགས་དང་། འདི་ཉིད་དུ་ཡང་། རྒྱ་མཚོ་ཆེར་གཡེངས་གཉའ་ཤིང་གི །ཞེས་འཆད་པར་འགྱུར་བ་བཞིན་ནོ།། 

ད་ནི་ཇི༷་ལྟར༷་ཞེས་སོགས་ཀྱི་དོན་མཚ༷ན་མོ༷་མུ༷ན་ན༷ག་སྤྲི༵ན་རུ༷མ་ཐིབས་ཆེ་ཞིང་ཕྱོགས་ཀུན་ཏུ་ཁྱབ་པའི་ཁྲོད་ན༵ས། གློ༷ག་འགྱུ༷་བའི་མཐུ་ལས་སྐ༷ད་ཅི༷ག་བར་སྣ༷ང་དངོས་པོར་གྱུར་པ་ཅུང་ཟད་སྟོ༷ན་པ༷་ལྟར༷། དེ༷་བཞི༷ན་དུ་མི་དགེ་བ་མུན་ནག་གི་ཐིབས་པོ་ལྟ་བུ་རྒྱ་ཆེ་བའི་ནང་དུ་གནས་པ་རྣམས་ལ་སང༷ས་རྒྱ༷ས་མཐུ༷་ཡི༷ས་བརྒྱ༷་ལ༷མ་༼སྟེ་རེས་འགའ་༽ན༵། འཇི༷ག་རྟེ༷ན་ཀུན་ལ་ཕན་པའི་བསོ༷ད་ན༷མས་༼ཕན་བདེའི་རྒྱུ་དགེ་བའི་ལས་ལ་འཇུག་པའི་༽བློ༷་གྲོ༷ས་༼ཏེ་བསམ་པ་༽ཐ༷ང་འག༷འ་འབྱུ༵ང་། 

སྲིད་པ་ཙམ་འདི་ཡང་རྒྱལ་བའི་མཐུ་ཡིན་པར་གདོན་མི་ཟ་སྟེ། ཡོན་ཏན་རིན་པོ་ཆེ་སྡུད་པར། རྒྱལ་བའི་ཉན་ཐོས་པ་དག་ཇི་སྙེད་ཆོས་སྟོན་དང་། འཆད་དང་རིགས་པ་དག་དང་ལྡན་པར་སྤྱོད་པ་དང་། མཆོག་འཕགས་བདེ་བ་བྱེད་དང་དེ་ཡི་འབྲས་ཐོབ་པ།། དེ་དག་ཀུན་ཀྱང་དེ་བཞིན་གཤེགས་པ་སྐྱེས་བུའི་མཐུ།།ཞེས་གསུངས་པས་སོ།། དེ་ལྟར་རྟོགས་ནས་ཉམས་སུ་བླང་བར་བྱ་བ་ཕ་རོལ་ཏུ་ཕྱིན་པ་དྲུག་གི་རིམ་པ་དང་མཐུན་པར་གཞུང་དུ་འཆད་པ་རྣམས་སྤྱིའི་ཚུལ་གྱིས་གཏན་ལ་དབབ་པའི་དོན་དུ། མདོ་སྡེའི་རྒྱན་དང་ཐེག་བསྡུས་སུ། གྲངས་དང་དེ་ཡི་མཚན་ཉིད་གོ་རིམ་དང་། ངེས་པའི་ཚིག་དང་གོམས་བྱའི་ཡོན་ཏན་དང་། རབ་ཏུ་དབྱེ་དང་བསྡུ་དང་མི་མཐུན་ཕྱོགས།། ཡོན་ཏན་ཕན་ཚུན་རྣམ་ངེས་ཡིན་ཞེས་བྱ།། ཞེས་གསུངས་པའི་རྗེས་སུ་འབྲངས་ཏེ་དོན་བཅུས་ཁོང་དུ་ཆུད་པར་བྱ་བ་ལས། གྲངས་ནི་དྲུག་ཏུ་ངེས་པ་སྟེ་སྦྱིན་པ་དང་ཚུལ་ཁྲིམས་ནི་འཁོར་བ་ལས་མི་འཕག་པའི་རྒྱུ་ལོངས་སྤྱོད་དང་ཁྱིམ་ལ་ཆགས་པའི་གཉེན་པོ་དང་། བཟོད་པ་དང་བརྩོན་འགྲུས་ནི་འཕགས་ཀྱང་ལྡོག་པའི་རྒྱུ་དཀའ་སྤྱད་དང་སྐྱོ་བའི་གཉེན་པོ་དང་། བསམ་གཏན་དང་ཤེས་རབ་ནི་འཕགས་ཤིང་མི་ལྡོག་ཀྱང་ཉམས་པའི་རྒྱུ་རྣམ་གཡེང་དང་འཆལ་པའི་གཉེན་པོ་ཡིན་པས་སོ།། མཚན་ཉིད་ནི། ཡོངས་སུ་གཏོང་བ་དང་། གདུང་བ་མེད་པ་དང་། འཁྲུག་པ་མེད་པ་དང་། དགེ་བ་སྡུད་པ་དང་། སེམས་རྩེ་གཅིག་པ་དང་། ཆོས་རབ་ཏུ་རྣམ་པར་འབྱེད་པ་སྟེ་དྲུག་གིས་རིམ་པ་ལྟར་རྒྱལ་བའི་ཡུམ་དུ་གསུངས་སོ། །གོ་རིམ་ནི། མདོ་སྡེའི་རྒྱན་ལས། སྔ་མ་ལ་བརྟེན་ཕྱི་མ་སྐྱེ།། དམན་དང་མཆོག་ཏུ་གནས་ཕྱིར་དང་། རགས་པ་དང་ནི་ཕྲ་བའི་ཕྱིར།། དེ་དག་རིམ་པར་བསྟན་པ་ཡིན།། ཞེས་གསུངས་པ་ལྟར་རོ།། ངེས་པའི་ཚིག་ནི། དེ་ཉིད་དུ། དབུལ་བ་འདོར་བར་བྱེད་པ་དང་། བསིལ་བ་ཐོབ་དང་ཁྲོ་བཟོད་དང་། མཆོག་ལ་སྦྱོར་དང་ཡིད་འཛིན་དང་། དོན་དམ་ཤེས་པའི་ཕྱིར་བཤད་དོ།། ཞེས་གསུངས་པའོ།། ༼ལང་གཤེགས་ལས། རེ་བ་མེད་པའི་སྦྱིན་པ་དང་། ཡང་སྲིད་མི་འདོད་ཚུལ་ཁྲིམས་དང་། ཐམས་ཅད་ལ་ནི་བཟོད་པ་དང་། ཡོན་ཏན་ཀུན་སྡུད་བརྩོན་འགྲུས་དང་། དེ་བཞིན་བསམ་གཏན་གཟུགས་མེད་ཡིན།། ཤེས་རབ་ཐབས་དང་བཅས་པ་ཡི།། ཕ་རོལ་ཕྱིན་པ་དྲུག་པོ་ལ།། བསྟན་པ་རྣམས་ཀྱིས་ཡང་དག་སྦྱོར།། ཞེས་སོ།། ༽གོམས་བྱའི་ཡོན་ཏན་ནི་གཞན་ལ་ཕན་པའི་བསམ་པས་ཕར་ཕྱིན་དྲུག་པོ་འདྲིས་པར་བྱས་པའི་འབྲས་བུ་གནས་སྐབས་སུ་སྤྱོད་པ་ངོ་མཚར་ཞིང་མཐར་ཐུག་སངས་རྒྱས་འཐོབ་པའོ།། རབ་ཏུ་དབྱེ་བ་ནི། རེ་རེ་ལ་ཡང་གསུམ་གསུམ་སྟེ། ཆོས་དང་ཟང་ཟིང་དང་མི་འཇིགས་པའི་སྦྱིན་པ་དང་། མི་དགེ་བ་སྡོམ་པ་དང་དགེ་བ་ཆོས་སྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་དང་། གནོད་པས་ཇི་མི་སྙམ་པ་དང་སྡུག་བསྔལ་དང་དུ་ལེན་པ་དང་ཆོས་ལ་ངེས་པར་རྟོག་པའི་བཟོད་པ་དང་། གོ་ཆ་དང་སྦྱོར་བ་དང་ཆོག་མི་ཤེས་པའི་བརྩོན་འགྲུས་དང་། མཐོང་བའི་ཆོས་ལ་བདེ་བར་གནས་པ་དང་ཡོན་ཏན་མངོན་དུ་བྱེད་པ་དང་སེམས་ཅན་གྱི་དོན་སྒྲུབ་པའི་བསམ་གཏན་དང་། རྣམ་པར་མི་རྟོག་པའི་སྦྱོར་བ་དང་རྣམ་པར་མི་རྟོག་པ་དང་དེའི་རྗེས་ལ་ཐོབ་པའི་ཤེས་རབ་རྣམས་སོ།། བསྡུ་བ་ནི། དགེ་བའི་ཆོས་ཀུན་གྱིས་འདི་དྲུག་བསྡུས་ཤིང་། འདི་དྲུག་གིས་ཀྱང་དེ་རྣམས་བསྡུས་ཏེ་རྒྱུ་དང་འབྲས་བུ་ལ་སོགས་པའི་སྒོ་ནས་སོ།། མི་མཐུན་ཕྱོགས་ནི། སེར་སྣ་དང་། འཆལ་བ་དང་། ཁྲོ་བ་དང་། ལེ་ལོ་དང་། རྣམ་གཡེང་དང་། ཤེས་རབ་འཆལ་བ་རྣམས་རིམ་པ་བཞིན་ནོ།། ཡོན་ཏན་ནི། སྡུད་པར། བྱང་ཆུབ་སེམས་དཔའི་སྦྱིན་པས་ཡི་དྭགས་འགྲོ་བ་གཅོད།། དབུལ་བ་དང་ནི་དེ་བཞིན་ཉོན་མོངས་ཐམས་ཅད་གཅོད།། ཅེས་སོགས་དང་། རིན་ཆེན་ཕྲེང་བར་ཡང་། སྦྱིན་པས་ལོངས་སྤྱོད་ཁྲིམས་ཀྱིས་བདེ།། བཟོད་པས་གཟུགས་བཟང་བརྩོན་པས་བརྗིད།། བསམ་གཏན་གྱིས་ཞི་བློ་ཡིས་གྲོལ།། ཞེས་གསུངས་པ་ལ་སོགས་མང་དུ་གནས་སོ།། ཕན་ཚུན་རྣམ་པར་ངེས་པ་ནི། མངོན་པར་རྟོགས་པའི་རྒྱན་དུ། དྲུག་ཚན་དྲུག་གིས་ཇི་བཞིན་བཤད།། ཅེས་གསུངས་པ་ལྟ་བུ། ཕར་ཕྱིན་རེ་རེ་ལ་སྦྱོར་བ་ན་ཡང་དྲུག་ཀ་ཚང་བ་ལ་དགོངས་པའོ།། ལེའུ་དང་པོ། བྱང་ཆུབ་སེམས་ཀྱི་ཕན་ཡོན་བཤད་པ།༣ བཤད་པ་ཉིད་ཉེ་བར་དགོད་པ། ལེའུ་དང་པོ། བྱང་ཆུབ་སེམས་ཀྱི་ཕན་ཡོན་བཤད་པ།། 

ད་ནི་གཞུང་ལ་སྦྱར་ཏེ་ལེའུ་གསུམ་གྱིས་སྦྱིན་པ་འཆད་པར་བཞེད་ནས་དེ༷་ལྟ༷ས་ཞེས་པ་ལ་སོགས་པའི་དོན་མི་དགེ་བ་མཚན་མོའི་མུན་ནག་ཐིབས་ཆེན་པོ་བཞིན་དུ་སྟོབས་ཆེ་བ་དང་། དགེ་བ་སྤྲིན་རུམ་གྱི་གློག་བཞིན་དུ་འབྱུང་དཀའ་ལ་ཡུན་དུ་མི་གནས་པར་བཤད་པ་དེ་ལྟ་བས་ན་དགེ༷་བ༷་༼སྟེ་བསོད་ནམས་༽ཉམ༷་ཆུ༷ང་ཉི༷ད་ལ༷་རྟ༵ག་ཏུ་གནང་ཤིང་། སྡི༷ག་པ༷་༼མི་དགེ་བ་༽སྟོ༷བས་ཆེ༷ན་༼དམྱལ་སོགས་ཀྱི་སྡུག་བསྔལ་༽ཤི༷ན་ཏུ༷་མི༷་བཟ༷ད་པ༵།། གང་ཡིན་པ་དེ༷་ནི༷་༼སངས་རྒྱས་ཐོབ་འདོད་ཀྱིས་༽རྫོ༷གས་པའི་བྱང་ཆུབ་ཏུ་སེམས་བསྐྱེད་ནས་ལམ་བསྒོམ་པ་༼སྟོང་ཉིད་སྙིང་རྗེའི་སྙིང་པོ་ཅན་༽མི༷ན་པ༵། དགེ༷་གཞ༷ན་ག༷ང་གི༷ས་ཟི༷ལ་གྱི༷ས་གནོ༷ན་༼པ་སྟེ་དེ་ལས་རྒྱལ་བར་བྱེད་༽པ༷ར་འགྱུ༵ར༼ཏེ་མི་འགྱུར་རོ༽།། དེའི་ཕྱིར་སྡིག་པ་སྟོབས་ཆེན་འཇོམས་པ་ལ་བྱང་ཆུབ་ཀྱི་སེམས་ཁོ་ན་བསྐྱེད་པར་རིགས་ཏེ། 

བསྐ༷ལ་པ༷་དུ༷་མ༷ར་༼སེམས་ཅན་ལ་ཕན་པའི་ཐབས་འབའ་ཞིག་༽ར༷བ་༼ཏུ་༽ དགོ༷ངས་༼ཤིང་སྤྱོད་པར་༽མཛ༷ད་པ༷་ཡི༷།། ཐུ༷བ་༼སྒོ་གསུམ་ཐུབ་པས་ན་ཐུབ་པ་སྟེ་ཉན་ཐོས་སོགས་ཡིན་ལ་དེ་དག་གི་༽དབ༷ང་༼པོ་སངས་རྒྱས་༽རྣམ༷ས་ཀྱི༷ས་༼ཀྱང་བྱང་ཆུབ་ཀྱི་སེམས་༽འདི༷་ཉི༷ད་ཕ༷ན་པ༷ར་གཟི༷གས་ནས། སྡོང་པོ་བཀོད་པའི་མདོར། བྱི་ལས་མིག་བལྟས་པས་བྱི་བ་རྣམས་ཟིལ་གྱིས་གནོན་ཅིང་མི་བཟོད་པ་དེ་བཞིན་དུ་ཐམས་ཅད་མཁྱེན་པའི་སེམས་རིན་པོ་ཆེའི་མིག་གིས་ཀྱང་ལས་དང་ཉོན་མོངས་པའི་བྱི་བ་རྣམས་ཟིལ་གྱིས་གནོན་ཅིང་མི་བཟོད་པར་བྱེད་དོ།། ཞེས་གསུངས་པའི་ཕྱིར་རོ།། རིགས་པ་ཡང་ཡོད་དེ་བྱང་ཆུབ་ཀྱི་སེམས་འདི༷ས་ནི༷་ཚ༷ད་མེ༷ད་སྐྱེ༷་བོ༷འི་ཚོ༷གས་༼ཏེ་སེམས་ཅན་གྱི་ཕུང་པོ་༽རྣམ༷ས་ཀྱི༵ས། བདེ༷་མཆོ༷ག་ཕུལ་དུ་བྱུང་བ་སངས་རྒྱས་ཉིད་དང་གནས་སྐབས་ཀྱི་ཕན་བདེ་འཕེལ་བ་ཡང་སྐྲ་འབལ་བ་དང་མེ་གསུམ་བསྟེན་པ་ལ་སོགས་པའི་དཀའ་བ་མེད་པར་བདེ༷་བླ༷ག་ཉི༷ད་དུ༷་ཐོ༷བ་པ༷ར་བྱེ༵ད་པའི་ཕྱིར་ཟིལ་གྱིས་གནོན་པར་གདོན་མི་ཟའོ།། 

ཤེས་ལྡན་གང་ཞིག་སྲི༷ད་པའི་སྡུ༷ག་བསྔ༷ལ་བརྒྱ༷་ཕྲ༷ག་མང་པོ་དམྱལ་བ་ལ་སོགས་པར་ལྟུང་འགྱུར་གཞོ༷མ་འདོ༷ད་ཅི༵ང་། རང་གི་དོན་སྒྲུབ་པ་རྣམས་དང་། སྐྱེ་རྒ་ན་འཆི་ལ་སོགས་པ་སེམས་ཅ༷ན་མི༷་བདེ༷་བས༷ལ་བར་འདོ༷ད་པའི་སྒོ་ནས་གཞན་དོན་སྒྲུབ་པ༷་ད༵ང་། ཐུན་མོང་དུ་རང་གཞན་ཐམས་ཅད་མངོན་མཐོ་ལ་སོགས་པའི་བདེ༷་མ༷ང་བརྒྱ༷་ཕྲ༷ག་སྤྱོ༷ད་པ༷ར་འདོ༷ད་པ༷ས་ཀྱང༷་། བྱང་ཆུབ་སེམས་ཉི༷ད་རྟག༷་ཏུ༷་གཏ༷ང་མི༷་བྱ༷།། ཞེས་པ་སྟེ། བྱང་ཆུབ་ཀྱི་སེམས་ལས་འདོད་པ་དེ་དག་འགྲུབ་པར་ངེས་པའི་ཕྱིར་རོ།། 

གཞན་ཡང་། བྱང་ཆུབ་སེམས་སྐྱེ༷ས་གྱུ༷ར་ན༷་སྐ༷ད་ཅི༷ག་གི༵ས།། སྔར་འཁོ༷ར་བ༷འི་བཙོ༷ན་ར༷ར་ལས་ཉོན་གྱི་འཆིང་བས་བསྡ༷མས་པའི་ཉམ༷་ཐ༷ག་༼སྟེ་ཤིན་ཏུ་ཉེན་ཞིང་ཉོན་མོངས་པ་༽རྣམ༷ས། མིང་འཕོས་ཏེ་བདེ༷་གཤེ༷གས་རྣམ༷ས་ཀྱི༷་སྲས༷་ཞེ༷ས་བརྗོ༷ད་བྱ༷་ཞི༵ང་། དོན་འཕོས་ནས་འཇི༷ག་རྟེ༷ན་ལྷ༷་མི༷ར་བཅ༷ས་པ༷ས་ཀྱང་ཕྱག༷་བྱ༷་བའི་འོས་སུ་འགྱུ༵ར་བའི་ཕྱིར་ཡོན་ཏན་ཚད་མེད་དེ། དཀོན་མཆོག་བརྩེགས་པ་ལས། དཔེར་ན་ས་བདག་རྒྱལ་པོ་ཆེན་པོ་ལ།། མཚན་གྱིས་ལུས་སྤྲས་བུ་ཞིག་ཡོད་གྱུར་ལ།། གཞོན་ནུ་དེ་ནི་བཙས་པར་མཐོང་མ་ཐག། གྲོང་ཁྱེར་མི་དང་རྒྱལ་ཕྲན་ཐམས་ཅད་འདུད།། དེ་བཞིན་བློ་ལྡན་སེམས་མཆོག་བསྐྱེད་མ་ཐག། མཚན་ལྡན་རྒྱལ་བའི་སྲས་པོ་དེ་ལ་ནི།། ལྷ་དང་བཅས་པའི་འཇིག་རྟེན་ཕྱག་འཚལ་ཞིང་། དང་བའི་སེམས་ཀྱིས་ཤིན་ཏུ་གཅེས་པར་འཛིན།། ཞེས་གསུངས་སོ།། 

དཔེའི་སྒོ་ནས་ཀྱང་གསལ་བར་བསྔགས་ཏེ་དཔེར་ན་དངུལ་ཆུ་རྫས་ལ་སོགས་པའི་མཐུ་ལས་ནུས་པ་སྨིན་པའི་རིགས་གསེ༷ར་འགྱུ༷ར་གྱི་རྩི༷་ཞེས་བྱ་བར་གྱུར་པ་དེ་ཉུང་ངུ་ཙམ་གྱི༷ས་ཀྱང་ལྕགས་དུ་མ་ཞིག་གསེར་གྱི་རྣམ༷་པ༷་མཆོ༷ག་ཏུ་བསྒྱུར་ནུས་པ་ལྟ༷་བུ༵ར། ༼ཕ་མའི་ཁུ་ཁྲག་ལས་བྱུང་བས་༽མི༷་གཙ༷ང་༼ཞིང་སྙིང་པོ་མེད་པའི་༽ལུ༷ས་འདི༷་བླང༷ས་ཀྱང་བྱང་ཆུབ་ཀྱི་སེམས་བཟུང་ན༷ས་སྨོན་ལམ་བཏབ་ན་རྒྱ༷ལ་བ༷འི་སྐུ༵། རི༷ན་ཆེ༷ན་༼ཡིད་བཞིན་གྱི་ནོར་བུ་རིན་པོ་ཆེ་ལྟར་རིན་གྱི་ཚབ་ཏུ་མེད་པས་༽རི༷ན་ཐ༷ང་མེ༷ད་པ༷ར་བསྒྱུ༷ར་བ༷ས་ན༵། བྱང་ཆུབ་སེམས་ཞེ༷ས་བྱ༷་བ༷འི་རྩི་ཁྱད་པར་ཅན་དེ་ཀྱེ་ཤེས་ལྡན་དག་ཡོན་ཏན་འཕེལ་བས་ར༷བ་ཏུ་ཟུང་ཤིག་སྐྱོན་མེད་པས་བརྟན༷་པར་ཟུ༵ང་ཤིག།ཅེས་པ་སྟེ། བྱམས་པའི་རྣམ་ཐར་ལས། རིགས་ཀྱི་བུ། འདི་བལྟས་ཏེ་དཔེར་ན་དངུལ་ཆུའི་རིགས་གསེར་དུ་སྣང་བ་ཞེས་བྱ་བ་ཡོད་དེ། དེ་སྲང་གཅིག་གིས་ལྕགས་སྲང་སྟོང་གསེར་དུ་བསྒྱུར་རོ།། དངུལ་ཆུ་སྲང་གཅིག་པོ་དེ་ལྕགས་སྲང་སྟོང་པོ་དེས་ཟད་པའམ་ལྕགས་སུ་བསྒྱུར་མི་ནུས་སོ།། དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་རྩི་དགེ་བའི་རྩ་བ་ཡོངས་སུ་བསྔོ་བའི་ཡེ་ཤེས་ཀྱིས་ཡོངས་སུ་ཟིན་པས་ནི་ལས་དང་ཉོན་མོངས་པའི་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ་ཆོས་ཐམས་ཅད་ཐམས་ཅད་མཁྱེན་པའི་གསེར་གྱི་ཁ་དོག་ཏུ་བྱེད་ཀྱང་ཐམས་ཅད་མཁྱེན་པ་ཉིད་བསྐྱེད་པའི་རྩེ་གཅིག་པོ་དེ་ལས་དང་ཉོན་མོངས་པའི་ལྕགས་ཐམས་ཅད་ཀྱིས་ཀྱང་ཉོན་མོངས་པའམ་ཟད་པར་བྱ་བར་མི་ནུས་སོ།། ཞེས་གསུངས་སོ།། ནོར་བུའི་དཔེས་ཀྱང་བསྔགས་ཏེ། དཔེར་ན་ཚོང་པ་མང་པོའི་དེད་དཔོན་ཚོང་བརྡལ་སྐྱོང་ཞིང་རིན་པོ་ཆེ་བརྟག་པ་ལ་མཁས་པས་ཡིད་བཞིན་གྱི་ནོར་བུ་ཡོན་ཏན་དང་ལྡན་པར་ཤེས་པ་བཞིན་དུ་

འགྲོ༷་བ༷་མང་པོའི༷་དེ༷ད་དཔོ༷ན་གཅི༷ག་པུ༷་ཚ༷ད་མེ༷ད་པའི་བློ༵་དང་ལྡན་པས་སངས་རྒྱས་བྱང་ཆུབ་སེམས་དཔའ་རྣམས་ཀྱིས། ལེ༷གས་པ༷༼སྟེ་རང་གིས་མ་ཤེས་པ་དང་གཞན་སླུར་འདོད་ཀྱི་སྐྱོན་མེད་པ༽ར་ཡོང༷ས་སུ༷་༼སྟེ་ནན་ཏན་དུ་༽བརྟག༷ས་ན༷་རི༷ན་ཆེ༷་བ༵ས། འགྲོ༷་བ༷འི་ནང་ན་ལས་དགེ་བ་དང་མི་དགེ་བའི་ཉོ་ཚོང་ལ་འབད་པ་རྣམས་ཀྱི་གན༷ས་འཁོར་བ་སྡུག་བསྔལ་གྱི་རང་བཞིན་དང་བྲ༷ལ་བར་འདོ༷ད་པ༷་རྣམ༷ས། ཀྱེ་ཡོན་ཏན་ཁྱད་པར་དུ་འཕགས་པའི་རི༷ན་ཆེ༷ན་བྱང་ཆུབ་ཀྱི་སེམས་ལེ༷གས་པར་ཟུང་ཤིག་བརྟན༷་པ༷ར་ཟུ༵ང་ཤིག། ཅེས་པ་སྟེ། དེ་ཉིད་དུ། རིགས་ཀྱི་བུ། འདི་ལྟ་སྟེ་དཔེར་ན་ཇི་སྲིད་དུ་ཉི་མ་དང་ཟླ་བའི་དཀྱིལ་འཁོར་གྱི་འོད་ཀྱིས་སྣང་བར་བྱེད་པ་དེ་སྲིད་དུ་ནོར་དང་འབྲུ་དང་རིན་པོ་ཆེ་དང་ས་ལེ་སྦྲམ་དང་དངུལ་དང་མེ་ཏོག་དང་སྤཽས་དང་ཕྲེང་བ་དང་བྱུག་པ་དང་གོས་དང་ལོངས་སྤྱོད་གང་ཇི་སྙེད་པ་དེ་དག་ཐམས་ཅད་ཀྱིས་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་བཟོད་དོ།། དེ་བཞིན་དུ་ཇི་སྲིད་དུས་གསུམ་དུ་ཐམས་ཅད་མཁྱེན་པའི་ཡེ་ཤེས་ཀྱིས་ཆོས་ཀྱི་དབྱིངས་ཀྱི་ཡུལ་སྣང་བར་མཛད་པ་དེ་སྲིད་དུ་ལྷ་དང་མི་དང་སེམས་ཅན་ཐམས་ཅད་དང་ཉན་ཐོས་དང་རང་སངས་རྒྱས་ཀྱི་དགེ་བའི་རྩ་བ་ཟག་པ་དང་བཅས་པ་དང་ཟག་པ་མེད་པ་གང་ཇི་སྙེད་པ་དེ་དག་ཐམས་ཅད་ཀྱིས་བྱང་ཆུབ་ཏུ་སེམས་བསྐྱེད་པའི་ནོར་བུར་རིན་པོ་ཆེ་ཆེན་པོ་དབང་གི་རྒྱལ་པོའི་རིན་དུ་མི་ཆོག་གོ། ཞེས་གསུངས་སོ།།

 ལྗོན་ཤིང་གི་དཔེས་ཀྱང་བསྔགས་ཏེ། བྱང་ཆུབ་སེམས་ཀྱིས་མ་ཟིན་པའི་དགེ༷་བ༷་གཞ༷ན་ཀུ༷ན་ཆུ༷་ཤི༷ང་༼འབྲས་བུ་སྨིན་ན་རྩ་བ་ཟད་དེ་སླར་མི་སྐྱེ་བ་༽བཞི༷ན་དུ༷་ནི༵། ༼བྱང་ཆུབ་ཀྱི་སེམས་ཀྱིས་མ་ཟིན་པའི་དགེ་བ་ཀུན་༽འབྲ༷ས་བུ༷་ལན་གཅིག་བསྐྱེ༷ད་ན༷ས་ཟ༷ད་པ༷ར་འགྱུ༷ར་བ༷་ཉི༵ད། བྱང་ཆུབ་སེམས་ཀྱི༷༼ས་ཟིན་པའི་དགེ་བ་དཔག་བསམ་གྱི་༽ལྗོ༷ན་ཤི༷ང་༼བཞིན་དུ་༽རྟག༷་པ༷ར་ཡ༵ང་། ༼གནས་སྐབས་སུ་འཁོར་ལོས་སྒྱུར་སོགས་ཀྱི་བདེ་བ་སྤྱད་ཀྱང་མཐར་ཐུག་སངས་རྒྱས་ཀྱི་༽འབྲ༷ས་བུ༷་འབྱི༷ན་པ༷ས་མི༷་ཟ༷ད་འཕེ༷ལ་བར་འགྱུ༵ར་ཏེ། དེ་བརྟན་པའི་རང་བཞིན་ལས་སྐད་ཅིག་སོ་སོ་ལ་དགེ་བའི་ཚོགས་ཀྱི་རྒྱུན་རྣམ་པ་དུ་མས་གང་བའི་ཕྱིར་རོ།། དཀོན་མཆོག་ཟ་མ་ཏོག་གི་མདོ་ལས་ཀྱང་། འཇམ་དཔལ་འདི་ལྟ་སྟེ། དཔེར་ན་སྤོས་ཀྱི་ཤིང་ལྗོན་པ་སྣ་ཚོགས་ནི་ཁམས་བཞིས་བཟུང་ན་རྣམ་པར་འཕེལ་ལོ།། དེ་བཞིན་དུ་ཚོགས་སྣ་ཚོགས་བསགས་པའི་དགེ་བའི་རྩ་བ་ཡང་བྱང་ཆུབ་ཀྱི་སེམས་ཀྱིས་གཟུང་ཞིང་རྣམ་མཁྱེན་དུ་ཡོངས་སུ་བསྔོས་ན་རྣམ་པར་འཕེལ་ལོ།། ཞེས་གསུངས་སོ།། 

དཔའ་བོའི་དཔེས་ཀྱང་བསྔགས་ཏེ། སྔར་སྡི༷ག་པ༷་ཤི༷ན་ཏུ༷་མི༷་བཟ༷ད་༼པ་མཚམས་མེད་ལྔ་ལ་སོགས་པ་༽བྱས༷་ན༷་ཡ༵ང་། སྲུང་མ་དཔ༷འ་བོ་ལ༷་བརྟེ༷ན་ན༷ས་ཇི་སྲིད་དེ་དང་མ་བྲལ་བར་དེ་སྲིད་དུ་༼དགྲ་ཤ་མཁོན་གྱི་༽འཇི༷གས་པ༷་ཆེ༷ན་པོ༷་ལས་ཀྱང་སྒྲོལ་ཞིང་བག་མི་ཚ་བ་ལྟར༷། བྱང་ཆུབ་ཀྱི་སེམས་ག༷ང་ལ༷་བརྟེ༷ན་ན༷ས་ཡུ༷ད་ཙམ་གྱི༷ས་སྡིག་པ་ལས་སྒྲོ༷ལ་འགྱུ༷ར་བ༵། གཉེན་པོ་སྟོབས་ཅན་དེ༷་ལ༷་བ༷ག་༼དང་ལྡན་པའི་སེམས་༽ཅ༷ན་རྣམ༷ས་ཀྱི༷ས་ཅི༷ས་མི༷་བརྟེ༵ན༼ཏེ་བརྟེན་པར་རིགས་སོ༽།། ཞེས་པ་སྟེ། རྒྱ་དཔེ་ལ་ལ་ནི། དེ་ལ་མི་ཤེས་སྐྱེ་བོས་ཅིས་མི་བརྟེན།། ཞེས་པར་ཡོད་ཅིང་འགྲེལ་པར་ཡང་དེ་འཆད་དོ།། བྱམས་པའི་རྣམ་ཐར་ལས་ཀྱང་། རིགས་ཀྱི་བུ། འདི་ལྟ་སྟེ་དཔེར་ན་སྐྱེས་བུ་དཔའ་བོ་ལ་ཡང་དག་པར་བརྟེན་པ་ནི་དགྲ་བོ་ཐམས་ཅད་ཀྱིས་མི་འཇིགས་སོ།། དེ་བཞིན་དུ་བྱང་ཆུབ་ཏུ་སེམས་བསྐྱེད་པའི་སྐྱེས་བུ་དཔའ་བོ་ལ་ཡང་དག་པར་བརྟེན་པའི་བྱང་ཆུབ་སེམས་དཔའ་ཡང་ཉེས་པར་སྤྱོད་པའི་དགྲ་བོ་ཐམས་ཅད་ཀྱིས་མི་འཇིགས་སོ།། ཞེས་གསུངས་སོ།། 

མེའི་དཔེས་ཀྱང་བསྔགས་ཏེ། བྱང་ཆུབ་ཀྱི་སེམས་དེ༷ས་ནི༷་དུ༷ས་མཐ༷འི་མེ༷ས་འཇིག་རྟེན་འཇིག་པ་ན་ཉི་མ་བདུན་ཤར་ཏེ་བསམ་གཏན་དང་པོ་དང་བཅས་པའི་འདོད་ཁམས་ཐམས་ཅད་ཐལ་བ་ཙམ་ཡང་མ་ལུས་པར་བསྲེག་པ་བཞི༷ན་དུ་དམྱལ་བ་ལ་སོགས་པར་ལྟུང་བའི་སྡི༷ག་ཆེ༷ན་རྣམ༷ས། སྐ༷ད་ཅི༷ག་གཅི༷ག་གི༷ས་ངེ༷ས་པ༷ར་སྲེ༷ག་པ༷ར་བྱེ༵ད་པ་དེ་ལ་བག་ཅན་རྣམས་ཀྱིས་ཅིས་མི་བརྟེན། ཞེས་སྦྱར་ཏེ། འདི་ཡང་དེ་ཉིད་ལས། ཉེས་པ་བྱས་པ་ཐམས་ཅད་སྲེག་པར་བྱེད་པས་བསྲེག་པའི་བསྐལ་པའི་མེ་ལྟ་བུའོ།། ཞེས་གསུངས་སོ།། སྔར་བཤད་པ་དང་དེ་ལས་གཞན་ཡང་བྱང་ཆུབ་ཀྱི་སེམས་དེ༷འི༷་ཕ༷ན་ཡོ༷ན་དཔ༷ག་ཏུ༷་མེ༷ད་པ༷་ད༵ག །རྒྱལ་བའི་རྒྱལ་ཚབ་༼སྔོན་བྱམས་པའི་ཏིང་ངེ་འཛིན་བསྒོམས་པས་གདུལ་བྱ་རྣམས་བྱམས་པ་ལ་བཀོད་ཅིང་ལྷག་པར་༽བྱམ༷ས་༼པ་སེམས་ཅན་གྱི་༽མགོ༷ན་བློ༷་དང་ལྡན༷་པ༷ས་བྱང་ཆུབ་སེམས་དཔའ་གཞོན་ནུ་ནོ༷ར་བཟ༷ང་ལ་བཤ༵ད་དེ། ཇི་སྐད་དུ། སྡོང་པོ་བཀོད་པའི་མདོ་ལས། རིགས་ཀྱི་བུ། བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ།། འགྲོ་བ་ཐམས་ཅད་ཀྱི་དཀར་པོའི་ཆོས་རྣམ་པར་འཕེལ་བར་བྱེད་པས་ཞིང་ལྟ་བུའོ།། འཇིག་རྟེན་ཐམས་ཅད་བརྟེན་པས་ས་ལྟ་བུའོ།། དབུལ་བ་ཐམས་ཅད་གཅོད་པས་རྣམ་ཐོས་ཀྱི་བུ་ལྟ་བུའོ།། དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུ་ལྟ་བུའོ།། ཞེས་པ་ལ་སོགས་པ་རྒྱ་ཆེར་འབྱུང་བ་ལ་བལྟ་ཞིང་། འདིར་ཡང་། དེ་ལ་མི་ཤེས་སྐྱེ་བོས་ཅིས་མི་བརྟེན།། ཅེས་པ་སྦྱོར་རོ།། 

ད་ནི་ཕན་ཡོན་ཅན་གྱི་བྱང་ཆུབ་སེམས་དེ༷་རིགས་དང་ས་ལ་སོགས་པས་ཕྱེ་ན་མང་པོར་འགྱུར་ཡང་མདོ༷ར་བསྡུ༷་ན༵། རྣམ༷་པ༷་གཉི༷ས་སུ༷་ཤེ༷ས་བྱ༷་སྟེ༷།། གང་ཞེ་ན་བྱང་ཆུབ་སྨོ༷ན་པའི་སེམས་༼སངས་རྒྱས་ཐོབ་པར་འདོད་པ་༽དང་ནི༵། བྱང་ཆུབ་འཇུ༷ག་པ༷༼འི་སེམས་བྱང་ཆུབ་སེམས་དཔའི་སྤྱོད་པའི་བདག་༽ཉི༷ད་ཡི༷ན་ནོ༵།། 

ཕྱེ་བ་དཔེས་ཀྱང་གསལ་བར་མཛད་དེ། སྐྱེས་བུ་འགའ་ཞིག་མངོན་པར་འདོད་པའི་ཡུལ་དུ་འགྲོ༷་བར་འདོ༷ད་པའི་དོན་གཉེར་དང་ལམ་དུ་ཞུགས་ནས་འགྲོ༷་བ༷་ཡི༵། རྣམ་པ་ལ་ཁྱད་པར་གྱི་བྱེ༷་བྲ༷ག་ཇི༷་ལྟར༷་ཡོད་པ་ཤེ༷ས་པ༷་ལྟར༷། དེ༷་བཞི༷ན་མཁ༷ས་པ༷ས་སྨོན་པ་དང་འཇུག་པའི་སེམས་འདི༷་གཉི༷ས་ཀྱི༷། བྱེ༷་བྲ༷ག་རི༷མ་བཞི༷ན་དཔེ་དང་སྦྱར་ནས་ཁྱད་པར་གྱི་དབྱེ་བ་ཤེ༷ས་པ༷ར་བྱ༷་སྟེ། དེ་ཁོ་ན་ཉིད་ལ་འཇུག་པར། དེ་ལ་དང་པོ་མགོན་པོ་ཡིས།། དོན་གཉེར་རྣམ་པར་ཡང་དག་བཤད།། གཉིས་པ་སྦྱིན་པ་ལ་སོགས་ལ།། འཇུག་པའི་རྣམ་པར་རབ་ཏུ་བསྒྲགས།།ཞེས་གསུངས་པ་ལྟར་རོ།། 

སེམས་དེ་གཉིས་ལ་འབྲས་བུའི་ཁྱད་པར་ཡང་ཡོད་དེ། བྱང་ཆུབ་སྨོ༷ན་པའི་སེམས་༼བསྒྲུབ་པའམ་སྤྱོད་པ་དང་བྲལ་བ་༽ལ༷ས་ནི༵།།༼ཁམས་གསུམ་དུ་༽འཁོ༷ར་བ་ན་སྤྱོད་པའི་ཚེ༷་དབུལ་བ་ཐམས་ཅད་རྣམ་པར་བཟློག་ཅིང་བྱང་ཆུབ་སེམས་དཔའི་མིང་མི་འདོར་བ་དང་ཉན་རང་གི་ཡོན་ཏན་ཟིལ་གྱིས་གནོན་པ་ལ་སོགས་པའི་འབྲ༷ས་བུ༷་ཆེ༷་འབྱུ༷ང་ཡ༵ང་། ཇི༷་ལྟར༷་སྒྲུབ་པ་ནན་ཏན་དང་བཅས་པས་སྦྱིན་སོགས་ལ་འཇུ༷ག་པའི་སེམས་བཞི༷ན་དུ༵། བསོ༷ད་ན༷མས་༼ཏེ་དགེ་བ་༽རྒྱུ༷ན་ཆ༷གས་༼ཏེ་བར་མ་ཆད་པ་༽འབྱུ༷ང་བ༷་མི༵ན་པའི་ཕྱིར་རོ།། 

སེམས་ཕྱི་མ་ཉིད་ལྷག་པའི་ཁྱད་པར་སྒྲུབ་པ་ནི། འཇུག་པ་བྱང་ཆུབ་མཆོག་ཏུ་སེམས་བསྐྱེད་པ་ག༷ང་ན༷ས་བཟུ༷ང་སྟེ༷་ཆ་༼ལས་ཉོན་ལས་སྐྱེ་བའི་རྒྱུན་གྱི་རང་བཞིན་ནི་༽སེམས་ཅ༷ན་༼དེ་ཉིད་རང་གི་མཚན་ཉིད་འཛིན་པས་ན་༽ཁ༷མས། མཐ༷འ་ཡ༷ས་པ་མཐའ་ཡས་པ་རྣམས་སྡུག་བསྔལ་ཐམས་ཅད་ལས་ར༷བ་ཏུ༷་དགྲོ༷ལ་བ༷འི་ཕྱི༷ར། བྱང་ཆུབ་ཀྱི་སྤྱོད་པ་ལས་མི༷་ལྡོ༷ག་པའི༷་སེམས་ཀྱི༷ས་སུ༵། འཇུག་པའི་སེམས་དེ༷་ཡ༷ང་ད༷ག་བླང༷ས་པའི་སྡོམ་པ་གཟུང་གྱུ༷ར་པ༵། 

དེ༷་ན༷ས་བཟུ༷ང་སྟེ༷་གཉི༷ད་ལོ༷ག་ག༵མ།། ༼རྣམ་པར་གཡེང་པས་༽བ༷ག་མེ༷ད་གྱུ༷ར་ཀྱང༷་༼ཚུལ་ཁྲིམས་གསུམ་ལས་བྱུང་བའི་༽བསོ༷ད་ན༷མས་ཤུ༵གས།། ༼དགེ་བའི་༽རྒྱུ༷ན་མི༷་འཆ༷ད་པ༷ར་དུ༷་མ༷་ཞི༵ག། ༼བསོད་ནམས་རྒྱ་ཆེ་ལ་ཟད་མི་ཤེས་པས་༽ན༷མ་མཁ༷འ་མཉམ༷་པ༷ར་ར༷བ་ཏུ་འབྱུ༵ང་སྟེ། འཕགས་པ་དཔལ་བྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང་། གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ།། དེ་བས་ཀྱང་ནི་ལྷག་པར་འགྱུར།། ཞེས་གསུངས་སོ།། 

འཇུག་པ་བྱང་ཆུབ་ཀྱི་སེམས་བླངས་ནས་གཉིད་ལོག་གམ་བག་མེད་གྱུར་ཀྱང་སྐད་ཅིག་རེ་རེ་ལ་བསོད་ནམས་ཀྱི་རྒྱུན་ཚད་མེད་པར་འཕེལ་བའི་ཚུལ་འདི༷་ནི༷་འཐ༷ད་པ༷་༼སྟེ་སྒྲུབ་བྱེད་ཀྱི་རིགས་པ་༽དང་བཅ༷ས་པ༵ར། ལ༷ག་བཟ༷ང་གི༷ས་ནི༷་ཞུ༷ས་པ༷༼འི་མདོ་༽ལ༵ས།། དམ༷ན་པ་༼ཉན་རང་གི་ཐེག་པ་༽ལ་མོ༷ས་པའི་སེམས་ཅ༷ན་རྣམས་ཐེག་པ་ཆེན་པོ་ལ་སྤྲོ་བ་བསྐྱེད་པའི་དོ༷ན་གྱི༷་ཕྱི༷ར། ༼དེ་བཞིན་ཉིད་དུ་མ་ནོར་བར་གསུང་པས་༽དེ༷་བཞི༷ན་གཤེ༷གས་པ༷་ཉི༷ད་ཀྱི༷ས་གསུ༵ངས་ཏེ། ཇི་སྐད་དུ། ལག་བཟང་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཏུ་སེམས་བསྐྱེད་པ་རྗེས་སུ་དྲན་ཅིང་སེམས་ཅན་གྱི་ཚོགས་མཐའ་ཡས་པ་ལ་ཕན་པ་དང་བདེ་བའི་ཕྱིར་གོ་ཆ་བགོས་ན་དེའི་དགེ་བའི་རྩ་བ་མཐའ་ཡས་པ་དག་བག་མེད་པར་གྱུར་ཏམ་སེམས་གཞན་དུ་གྱུར་ཏམ་གཉིད་ཀྱིས་ལོག་ཀྱང་ཉིན་མཚན་དུ་སེམས་སྐད་ཅིག་སྐད་ཅིག་ལ་འཕེལ་བ་དང་རྒྱས་པ་དང་ཡོངས་སུ་རྫོགས་པར་འགྱུར་རོ།། ཞེས་སོ།། 

འདིའི་འཐད་པ་རིགས་པས་ཀྱང་སྒྲུབ་པར་བཞེད་ནས་སེམས་ཅན་རྣམས་ཀྱི་ཀླད་ནད་ཙམ། ཞེས་སོགས་ཀྱི་དཔེ་དཀོན་མཆོག་བརྩེགས་པ་ལས། མཛའ་བོའི་བུ་མོ་ཞེས་གྲགས་པའི་དེད་དཔོན་ཞིག་གིས་སྤོས་དང་འབྲུ་དང་གོས་དང་གསེར་འཚོང་དུ་ཕྱིན་པ་ལས་ཀར་ཥ་པཱ་ཎི་བཞི་དང་བརྒྱད་དང་བཅུ་དྲུག་དང་སུམ་ཅུ་རྩ་གཉིས་ཀྱི་ཁེ་རྙེད་པ་རྣམས་མ་ལ་དྲིན་ལན་གྱི་ཚུལ་དུ་བྱིན་ཞིང་། རེ་ཤིག་ན་རྒྱ་མཚོ་ལ་ནོར་བུ་ལྡོག་ཏུ་ཆས་པ་མས་མ་བཟོད་པར་སྒོ་འཕྲེད་བཅད་དེ་བསྲུངས་པ་ལས། དེའི་མགོ་བོ་ལ་རྐང་པས་བརྫིས་ནས་སོང་བ་ན་རྒྱ་མཚོར་གྲུ་ཞིག་གོ། །དེ་ནས་དེས་གྲུའི་ཚལ་པ་ལ་འཇུས་པས་ཐོན་ཏེ། རིམ་གྱིས་གྲོང་ཁྱེར་དགའ་བ་དང་དགའ་བྲལ་དང་རྟག་མྱོས་དང་ཚངས་པའི་བླ་མ་ཞེས་བྱ་བར་ལྷའི་བུ་མོ་བཞི་དང་བརྒྱད་དང་བཅུ་དྲུག་དང་སུམ་ཅུ་རྩ་གཉིས་ཀྱིས་བསུ་སྟེ་ལོ་དེ་སྙེད་ཅིག་ཏུ་བདེ་བ་མྱོང་ངོ་། དེ་ནས་སླར་ཡང་རིམ་གྱིས་སོང་སྟེ་ལྕགས་ཀྱི་ཁང་པ་ཆེན་པོ་ཞིག་ཏུ་ཞུགས་པ་ན་སྒོའང་རང་འགྲིག་ཅིང་དེ་ན་སེམས་ཅན་དམྱལ་བ་མགོ་ལ་ལྕགས་ཀྱི་འཁོར་ལོ་མེ་རབ་ཏུ་འབར་བ་འཁོར་ཞིང་དེས་ཟག་པའི་ཀླད་པ་དང་རྣག་ཁྲག་ཟ་བ་ཞིག་འདུག་གོ། དེའི་ཚེ་ནམ་མཁའ་ལས། དགའ་བ་དང་ནི་དགའ་བྲལ་དང་། རྟག་མྱོས་ཚངས་པའི་བླ་མ་རྣམས།། སྤངས་ནས་ཅི་ཕྱིར་ཁྱོད་འདིར་འོངས།། ཞེས་པ་དང་། ལས་ཀྱི་དབང་གིས་འདིར་འོངས་སོ།། ཞེས་གྲག་གོ། དེའི་ཚེ་གཤིན་རྗེའི་སྐྱེས་བུ་ལ་དམྱལ་བ་འདི་ཅི་ལས་བྱུང་དྲིས་པས། མའི་མགོ་ལ་གནོད་པ་བྱས་པ་ལས་བྱུང་། ཞེས་པ་དང་། འོ་ན་ངས་ཀྱང་ལས་དེ་བྱས་པ་ལས་འདིར་ཁྲིད་དོ་སྙམ་པ་ལས་འཁོར་ལོ་དེ་མགོ་ལ་འཁོར་ནས་སྡུག་བསྔལ་དྲག་པོ་མྱོང་བ་ན་དེས་དེ་ལ་སེམས་ཅན་གཞན་དག་འདིར་འོང་བ་ཡོད་དམ་དྲིས་པས་མའི་མགོ་ལ་གནོད་པ་བྱས་པ་ཐམས་ཅད་འདིར་འོང་ཞེས་ཟེར་རོ།། དེ་མ་ཐག་ཏུ་སེམས་ཅན་གྱི་དོན་དུ་བདག་གིས་སྡུག་བསྔལ་འདི་བསྐལ་པའི་བར་དུ་ཡང་བཟོད་པར་བྱ་ཡིས། གཞན་དག་འདིར་འོང་བར་མ་གྱུར་ཅིག་སྙམ་སྟེ་ངག་ཏུ་ཡང་བརྗོད་པས་དེའི་མོད་ལ་འཁོར་ལོ་དེ་ཤིང་ཏ་ལ་བདུན་སྲིད་ཙམ་གྱི་ནམ་མཁའ་ལ་འཕགས་ཤིང་། མཛའ་བོའི་བུ་མོ་ཡང་ཤི་འཕོས་ནས་དགའ་ལྡན་དུ་སྐྱེས་སོ།། ཞེས་འབྱུང་ངོ་། 

དེ་ལྟར་ན་དེས་དམིགས་ཡུལ་ཉི་ཚེ་བ་མའི་མགོ་ལ་གནོད་པ་བྱས་པའི་སེམས་ཅ༷ན་རྣམ༷ས་ཀྱི༷་ཀླ༷ད་ན༷ད་ཙ༵མ་ལ་དམིགས་ཤིང་། རྣམ་པ་སྡུག་བསྔལ་ཉི་ཚེ་བ་དེ་འདྲ་ཞིག་བས༷ལ་ལོ༷་སྙམ༷་དུ༷་བས༷མས་ན༷་ཡ༵ང་། སེམས་ཅན་ལ་ཕ༷ན་འདོ༷གས་བས༷མ་པ༷་དང་ལྡན༷་དེ༵ས། དགའ་ལྡན་དུ་སྐྱེ་བ་ལ་སོགས་པའི་བསོ༷ད་ན༷མས་དཔ༷ག་མེ༷ད་ལྡན༷་གྱུ༷ར་ན༵། 

བྱང་ཆུབ་ཏུ་སེམས་བསྐྱེད་པ་ནི་དམིགས་ཡུལ་ནམ་མཁའ་དང་མཉམ་པར་སེམས་ཅ༷ན་རེ༷་རེ༷འི་ལུས་སེམས་ཀྱི་མི༷་བདེ༷་བ༵། དཔ༷ག་ཏུ༷་མེ༷ད་པ༷་ལ་དམིགས་ནས་རྣམ་པ་སྡུག་བསྔལ་མ་ལུས་པ་བས༷ལ་འདོ༷ད་ཅི༵ང་། སེམས་ཅན་རེ༷་རེ༷འ༷ང་ཡོ༷ན་ཏ༷ན་དཔ༷ག་མེ༷ད་སངས་རྒྱས་ཉིད་དུ༵། བསྒྲུ༷བ་པ༷ར་འདོ༷ད་པ༷་རྣམས་ལ་བསོད་ནམས་ནམ་མཁའ་མཉམ་པར་རབ་ཏུ་འབྱུང་བ་ལྟ་སྨོ༷ས་ཀྱང་ཅི༷་དགོ༵ས། ཞེས་པའོ།། 

ཕན་སྟོབས་ཀྱི་ཆ་ནས་ཀྱང་རིགས་པར་སྒྲུབ་སྟེ་འཇིག་རྟེན་ན་ཕན་ཆེ་བའི་༼ལུས་སྐྱེད་བྱེད་ཀྱི་༽ ཕ༷་འ༷མ་ཡ༷ང་ན༷་མ༷་ཡ༷ང་༼གི་སྒྲས་སྤུན་ཟླ་དང་མཛའ་བོ་ལ་སོགས་པ་ཡང་༽རུ༵ང་། སེམས་ཅན་སུ༷་ལ༷་༼འཇུག་སེམས་༽འདི༷་འདྲ༷འི་ཕ༷ན་སེམས་ཡོ༵ད། དེར་མ་ཟད་ཟླ་བ་དང་ཆུ་ལྷ་ལ་སོགས་པའི་ལྷ་༷དང་གནས་འཇོག་དང་རྒྱལ་བ་ལ་སོགས་པའི་དྲ༷ང་སྲོ༷ང་རྣམ༷ས་ཀྱང༷་རུ༵ང་། སྐྱེ་རྒུའི་བདག་པོ་རིག་བྱེད་རྣམས་ལ་དབང་བསྒྱུར་བའི་ལྷ་ཚ༷ངས་པ༷་ལ༷་ཡ༷ང་༼ཕན་སེམས་༽འདི༷་ཡོ༷ད་ད༵མ། ཞེས་འདྲི་བ་སྟེ། དེ་དག་ལ་ནི་སེམས་ཅན་མ་ལུས་པ་ལ་དམིགས་པའི་ཕན་སེམས་རྣམ་དག་དེ་ལྟ་བུ་ཡོད་པར་སུས་ཀྱང་ལན་འདེབས་མི་ནུས་པ་སྟོན་ཏོ།། 

དེའི་རྒྱུ་མཚན་ཕ་མ་ལ་སོགས་པའི་སེམས་ཅ༷ན་དེ༷་ད༷ག་ཉི༷ད་ལ༷་སྔོ༵ན་ཆད་ར༷ང་གི༷་དོ༷ན་དུ༷འང་འཁོར་བའི་མི་བདེ་བ་དཔག་ཏུ་མེད་པ་བསལ་འདོད་དང་སངས་རྒྱས་ཀྱི་ཡོན་ཏན་དཔག་མེད་སྒྲུབ་འདོད་འདི༷་འདྲ༷འི་སེ༵མས། སད་པའི་གནས་སྐབས་ན་ལྟ་ཞོག་རྨི༷་ལ༷མ་དུ༷་ཡ༷ང་མ༷་རྨི༷ས་ན༵། གཞ༷ན་གྱི༷་དོ༷ན་དུ༷་ག༷་ལ༷་སྐྱེ༵་སྟེ་མི་སྐྱེ་བའི་ཕྱིར་རོ།། 

མཇུག་བསྡུས་ཏེ་གདམས་པར་བཞེད་ནས་དེ་ལྟར་བྱང་ཆུབ་སེམས་དཔའ་ལས་གཞ༷ན་ད༷ག་ལ་ར༷ང་གི༷་དོ༷ན་དུ༷་ཡ༵ང་། མི༷་འབྱུ༷ང་བས་རྨི་ལམ་དུ་སྲིད་པ་ཙམ་ཡང་དཀོན་པ་ཅན་མཐའ་ཡས་པའི་སེམས་ཅ༷ན་དོ༷ན་སེམས་ག༵ང་ཡིན་པའི་བྱང་ཆུབ་ཀྱི་སེམས་དེ་སེམས་ཅན་སུའི་རྒྱུད་ལ་སྐྱེས་པ་དེ་ནི་ཡིད་བཞིན་གྱི༷་ནོར་བུ་རི༷ན་ཆེ༷ན་ཁྱད༷་པ༷ར་འཕགས་པ་དང་མཚུངས་པའམ་དེ་བས་ཀྱང་ལྷག་པ་འདི༵་ནི་སྔ༷་ན༷་མེ༷ད་པའི་ངོ་མཚར་རྨ༷ད་དུ་བྱུང་བ་ཅི༷ག་འཁྲུ༵ངས་པ་ཡིན་ཏེ་འདི་ལས་སངས་རྒྱས་འབྱུང་བར་གདོན་མི་ཟ་བའི་ཕྱིར་རོ།། 

དེས་ན་བྱང་ཆུབ་ཀྱི་སེམས་འདི་ནི་འདོད་པ་སྒྲུབ་པ་དང་མི་འདོད་པ་སྤོང་བའི་ཐབས་བླ་ན་མེད་པ་ཡིན་པས་འགྲོ༷་བ༷་ཀུ༷ན་གྱི༷་དག༷འ་བ༷འི་རྒྱུ༵་བྱེད་ལ། སེམས་ཅ༷ན་སྡུ༷ག་བསྔ༷ལ་སེལ་བའི་སྨན་ནམ་རྩི༷ར་གྱུ༷ར་པ༵། གང་ཡིན་པ་༼དགའ་བ་རྒྱས་པར་བྱེད་པའི་༽རི༷ན་ཆེ༷ན་སེམས་ཀྱི༷་བསོ༷ད་ན༷མས་ག༵ང་། དེ༷་ལ༷་ཇི༷་ལྟར༷་གཞ༷ལ་གྱི༷ས་ལ༵ང་སྟེ་མི་ལང་བས་བསོད་ནམས་ཚད་མེད་པར་གྲུབ་བོ།། 

གཞན་ཡང་སེམས་ཅན་ལ་བྱམས་པའི་སེམས་ཀྱིས་ཕ༷ན་པ༷ར་བས༷མས་པ༷་ཙ༷མ་གྱི༷ས་ཀྱང༷་། སང༷ས་རྒྱ༷ས་མང་པོ་མཆོ༷ད་པ་ལ༷ས་ཁྱད༷་འཕ༷གས་སུ་གསུངས་ན༵། སེམས་ཅ༷ན་༼སྡུག་བསྔལ་ཅན་༽མ༷་ལུ༷ས་༼པའི་སྡུག་བསྔལ་ཐམས་ཅད་བསལ་ནས་འཇིག་རྟེན་ལས་འདས་མ་འདས་༽ཐ༷མས་ཅ༷ད་ཀྱི༵། བདེ༷་དོ༷ན་སྒྲུབ་པ་ལ་བརྩོ༷ན་པ༷ས་ཞུགས་ན་མཆོད་པ་ཁྱད་འཕགས་སུ་འགྱུར་བ་སྨོ༷ས་ཅི༷་དགོ༵ས་ཏེ། ཟླ་བ་སྒྲོན་མའི་མདོ་ལས། མཆོད་པ་ཚད་མེད་རྣམ་མང་ཇི་སྙེད་པས།། ཞིང་ནི་བྱེ་བ་ཁྲག་ཁྲིག་གཏམས་སྙེད་ཀྱི།། རྒྱལ་བ་རྣམས་ལ་མཆོད་པ་བྱས་པས་ཀྱང་། བྱམས་པའི་སེམས་ལ་གྲངས་དང་ཆར་མི་ཕོད།། ཅེས་གསུངས་སོ།། 

གཞན་ཡང་སེམས་ཅན་རྣམས་ནི་སྡུ༷ག་བསྔ༷ལ་འདོ༷ར་འདོ༷ད་སེམས་ཡོ༷ད་ཀྱང༷་། དེའི་ཐབས་ལ་རྨོངས་པས་སྡུ༷ག་བསྔ༷ལ་ཉི༷ད་ལ༷་སྦྱོར་བར་སྣང་སྟེ་དེའི་རྒྱུ་སྡིག་པ་ལ་མངོ༷ན་པ༷ར་རྒྱུ༵ག་པའི་ཕྱིར་རོ།། དེ་ཉིད་ཀྱི་ཕྱིར་༼བྱམས་པས་ལུས་སེམས་ཀྱི་༽བདེ༷་བ༷་འདོ༷ད་ཀྱང༷་༼བླང་དོར་མ་ཤེས་པའི་༽གཏི༷་མུ༷ག་པ༵ས། ༼སྡུག་བསྔལ་གྱི་རྒྱུ་ལ་ཞུགས་པས་༽ར༷ང་གི༷་བདེ༷་བ༷་དགྲ༷་བོ་མཐོང་བ་ལྟར༷་ཅི་ཆོམས་ཆོམས་སུ་འཇོ༵མས་པ་སྙིང་རྗེའོ།། 

དེ་ལྟར་སེམས་ཅན་ག༷ང་ཞི༷ག་བདེ༷་བ༷ས་༼མི་ངོམས་པའི་༽ཕོ༷ངས་པ༷་ད༵ང་། ༼དམྱལ་སོགས་ཀྱི་༽སྡུ༷ག་བསྔ༷ལ་༼བརྒྱ་ཕྲག་༽མ༷ང་ལྡན༷་དེ༷་ད༷ག་ལ༵།། རིམ་པ་ལྟར་༼མཐོ་རིས་དང་ཐར་པའི་༽བདེ༷་བ༷་ཀུ༷ན་གྱི༷ས་ཚི༷མ་པ༷་༼སྟེ་ངོམས་པ་༽ད༵ང་། ༼སྙིང་རྗེས་༽སྡུ༷ག་བསྔ༷ལ་ཐ༷མས་ཅ༷ད་གཅོ༷ད་བྱེ༷ད་གཉེན་པོར་ཡང་གྲུབ་ཅི༵ང་། 

བླང་དོར་ལ་རྨོངས་པའི་རྒྱུ་གཏི༷་མུ༷ག་ཀྱང༷་ནི༷་སེ༷ལ་བྱེ༷ད་པ༵། བྱང་ཆུབ་ཀྱི་སེམས་དེ༷་དང་དགེ༷་མཚུ༷ངས་༼ཏེ་མཉམ་པ་༽ག༷་ལ༷་ཡོ༵ད། དེ༷་འདྲ༷འི་བཤེ༷ས་༼ཏེ་གྲོགས་༽ཀྱང༷་ག༷་ལ༷་ཡོ༵ད།། ༼དེས་བྱས་པའི་༽བསོ༷ད་ན༷མས་དེ༷་འདྲ༷་ག༷་ལ༷་ཡོ༵ད།། ཅེས་པའི་རྐང་པ་གསུམ་པོ་འདི་ཚིག་སྔ་མའི་བྱེད་ལས་གསུམ་དང་གོ་རིམ་བཞིན་དུ་སྦྱར་ནས་སྒྲུབ་པའོ།།

གཞན་ཡང་སྔར་༼ཉོན་མོངས་པའི་དུས་སུ་༽ཕ༷ན་བཏ༷གས་པའི་༼དྲིན་༽ལ༷ན་ལྡོ༷ན་པ་ག༷ང་ཡི༷ན་པ༵འི་སེམས་ཅན་དེ༷་ཡ༷ང་རེ༷་ཤི༷ག་བསྔ༷གས་ཤིང་བསྟོད་པར་འོ༷ས་ན༵། བློ་ལྡན་གང་ལ་འགྲོ་བ་ཀུན་གྱིས་ཕན་པ་སྒྲུབ་པ་མ༷་བཅོ༷ལ་ཡང་ལེ༷གས་པ༷་བྱེ༷ད་པ༷་ཡི༵། བྱང་ཆུབ་སེམས་དཔ༷འ་ལན་ལ་མི་རེ་བའི་སྐྱེས་བུ་གང་ཡིན་པ་ལ་བསྟོད་བཀུར་བསྔགས་པར་འོས་པ་སྨོ༷ས་ཅི༷་དགོ༵ས་ཏེ་དེའི་རྒྱུ་ཡང་བྱང་ཆུབ་ཀྱི་སེམས་སུ་གྲུབ་བོ།། 

གཞན་ཡང་དཔེར་ན་ཡུལ་དམན་པ་འགྲོ༷་བ༷་ཉུ༷ང་ཟ༷ད་ཙམ་ལ་དམིགས་ནས་ལོ་རེའམ་ཟླ་རེར་ན༷ར་མ༷འི་ཟ༷ས་སྦྱོ༷ར་བ༵། དུས་དམན་པ་སྐ༷ད་ཅི༷ག་ཙམ་དུ་དངོས་པོ་དམན་པ་ཟ༷ས་ཙ༷མ་སྦྱི༷ན་པ༷་བྱེ༷ད་ཀྱི་སྐོམ་པ་ལ་སོགས་པ་གཞན་མེད་པ༷་ད༵ང་། དེ་ཡང་ཚིག་ངན་པ་ལ་སོགས་པས་བརྙ༷ས་པ་དང་བཅ༷ས་ཤིང་ཕན་འདོགས་དམན་པ་ཉི༷ན་བྱེ༷ད་འགྲ༷ངས་བགྲ༷ངས་པ༷ར་བྱེ༷ད་པ༷་ཙམ་ཡ༵ང་། དགེ༷་བ༷་བྱེ༷ད་པ༷་ཡི༷ན་ནོ་ཞེ༷ས་སྐྱེ༷་བོ༷ས་བཀུ༵ར་བར་བྱེད་ན། 

འདིར་ནི་དེ་ལས་ཁྱད་པར་དུ་འཕགས་པ་ཡུལ་སེམས་ཅ༷ན་གྲ༷ངས་མཐ༷འ་ཡ༷ས་ལ༷་དམིགས་ནས་ཡུན་དུ༷ས་རི༷ང་བ༵། ཇི་སྲིད་མཁ༷འ་དང་སྐྱེ༷་བོ༷་ཡོ༷ངས་སུ་ཟ༷ད་ཟད་དམ་ཡང་ན་དེ་དག་མ༷་ཟ༷ད་བ༵ར་དུ། དངོས་པོ་མཐར་ཐུག་བདེ༷་བར་གཤེ༷གས་པའི་བདེ༷་བ༷་བླ༷་ན༷་མེ༵ད་པ་དང་། གནས་སྐབས་སུ་ཡང་ཡི༷ད་ལ༷་བས༷མས་པའི་བདེ་བ་མ་ལུས་པ་སྒྲུབ་ཅིང་སྡུག་བསྔལ་སེལ་བའི་ཐབས་མཐ༷འ་ད༷ག་རྫོ༷གས་བྱེ༷ད་པ༵། དུས་རྟག༷་ཏུ༷་རྒྱུན་མ་ཆད་པར་སྦྱི༷ན་པའི་བྱང་ཆུབ་སེམས་དཔའ་ནི་སྦྱིན་བདག་ཆེན་པོ་ཞེས་ལྟ༷་ཞི༷ག་སྨོས་ཅི༷་དགོ༵ས། ཞེས་པ་སྟེ་ཤོ་ལོ་ཀ་འདིའི་རྐང་པ་གཉིས་པ་ནི། མཁའ་དང་སྐྱེ་བོ་ཡོངས་ཟད་མ་ཟད་བར།། ཞེས་པ་རྒྱ་དཔེ་ལ་སྣང་ཞིང་། བདེ་བར་གཤེགས་ཀྱི་བདེ་བ་བླ་ན་མེད།། ཅེས་པ་ནི་མཆན་དཀྱུས་སུ་ཤོར་བ་སྙམ་མོ།། 

ད་ནི་བྱང་ཆུབ་སེམས་དཔའ་ལ་དད་པར་བྱ་བ་སྟོན་ཏེ། ག༷ང་ཞི༷ག་དེ༷་འདྲ༷འི་ཡོན་ཏན་ཅན་རྒྱ༷ལ་སྲས༷་༼ཐམས་ཅད་ལ་བདེ་བ་སྟེར་བའི་༽སྦྱི༵ན་བད༷ག་ལ༵། ག༷ལ་ཏེ༷་ང༷ན་སེམས་༼ཏེ་མ་དད་པའམ་སྡིག་པའི་སེམས་༽སྐྱེ༷ད་པ༷ར་བྱེ༷ད་པ༷་གང་ཡིན་པའི་བདག་ཉིད་ངན་པ་དེ༵། ང༷ན་སེམས་གཅིག་ལ་སོགས་པ་བསྐྱེ༵ད་པའི་གྲ༷ངས་བཞི༷ན་བསྐ༷ལ་པ་གཅིག་ལ་སོགས་པ༷ར་ནི༵། དམྱལ༷་བར་གན༷ས་པ༷ར་འགྱུ༵ར་ཞེ༷ས་ཐུ༷བ་པ༷ས་གསུ༵ངས་ཏེ། 

ཇི་སྐད་དུ། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། འཇམ་དཔལ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བ་དང་བརྙས་པའི་སེམས་བསྐྱེད་པ་དེ་སྲིད་ཀྱི་བསྐལ་པར་བདག་དམྱལ་བར་གནས་པའི་གོ་ཆ་བགོ་བར་བྱའོ།། ཞེས་སོ།། བསྐལ་པའི་ཚད་ནི་ཆུ་ཞེང་ཐམས་ཅད་དཔག་ཚད་ཕྱེད་པའི་རྡོ་བ་ལ་ཀ་ཤི་ཀའི་རས་ཀྱིས་ལོ་བརྒྱ་བརྒྱ་ན་ཕོགས་རེ་ཕྱགས་པས་ནམ་ཟད་པར་འགྱུར་བ་དེ་ཙམ་ན་བར་གྱི་བསྐལ་པ་གཅིག་སྟེ་བར་བསྐལ་བརྒྱད་ཅུ་ལ་བསྐལ་ཆེན་ནོ།། ཞེས་བཻ་རོ་ཙ་ན་རཀྵི་ཏས་འགྲེལ་པར་དྲངས་སོ།། 

འོ༷ན་ཏེ༷་སེམས་ཅན་ག༷ང་ཞི༷ག་བྱང་སེམས་ལ་ཡི༷ད་ར༷བ་དང་བའི་དད་པ་ལན་གཅིག་ལ་སོགས་པ་བྱེ༷ད་ན༵། དེ༷་ཡི༷་འབྲ༷ས་བུ༷་སྔར་གྱི་སྡིག་པའི་རྣམ་སྨིན་དེ༷་བ༷ས་ཀྱང་འགྱུར་ལྷག༷་པ༷ར་འཕེ༵ལ་ཏེ། ངེས་པ་དང་མ་ངེས་པ་ལ་འཇུག་པ་ཕྱག་རྒྱའི་མདོ་ལས། འཇམ་དཔལ་ཡོངས་སུ་བརྟག་པ་བཟུང་སྟེ། ཕྱོགས་བཅུའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་ཀྱི་མིག་བཏོན་པར་གྱུར་ལ། ཡང་རིགས་ཀྱི་བུའམ་རིགས་ཀྱི་བུ་མོ་བྱམས་པའི་སེམས་ལ་གནས་པ་འགའ་ཞིག་གིས་དེ་དག་ཐམས་ཅད་ཀྱི་མིག་སྐྱེ་བར་བྱས་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་སེམས་དང་བས་བལྟ་ན་འདི་ནི་དེ་བས་ཆེས་ལྷག་པའི་བསོད་ནམས་སྐྱེ་བའོ།། ཞེས་གསུངས་སོ།། ཡང་དེ་ལྟ་བུའི་རྒྱ༷ལ་སྲས༷་རྣམ༷ས་ལ༷་ནི་གཞན་གྱི་དོ༷་ག༷ལ་༼ཏེ་སྟོབས་སམ་ཚོགས་༽ཆེ༷ན་པོ༷ས་གནོད་པ་བྱས་པས་ཀྱང༷་། གནོད་ལན་བྱས་པ་ལ་སོགས་པའི་སྡི༷ག་པ༷་མི༷་འབྱུ༷ང་དགེ༷་བ༷་ང༷ང་གི༷ས་འཕེ༵ལ་ཏེ། དེ་གནོད་བྱེད་ལ་དང་བར་འཛིན་ཅིང་བཟོད་པ་དང་དུ་ལེན་པའི་ཕྱིར་རོ།། 

དེས་ན་གང་ཟག་ག༷ང་གི་རྒྱུད་ལ༷་སེམས་ཀྱི༷་ད༷མ་པ༷་རི༷ན་ཆེ༷ན་དེ༵། སྐྱེ༷ས་ཤིང་མངའ་བར་གྱུར་པ༷་དེ༷་ཡི༷་སྐུ༷་ལ༷་ཕྱག༷་འཚ༷ལ་ཞི༵ང་། རྒྱལ་སྲས་བྱམས་པའི་སྟོབས་ལྟ་བུ་ག༷ང་ལ༷་གནོད་སྦྱིན་རྣམས་ཀྱིས་ཤ་ཁྲག་བསླངས་ཏེ་གནོ༷ད་པ༷་བྱས༷་ཀྱང༷་འཁོར་གྱི་ཐོག་མར་སྐྱེ་བ་ལྟ་བུར་རྣམ་སྨིན་བདེ༷་བ་དང་འབྲེ༷ལ་བར་མཛད་པ༵། བདེ༷་བ༷འི་འབྱུ༷ང་གན༷ས་བྱང་ཆུབ་སེམས་དཔའ་དེ༷་ལ༷་སྐྱ༷བས་སུ༷་མཆི༵། དེ་ལ་འགའ་ཞིག་གནོད་པ་བྱས་ཀྱང་བདེ་བ་དང་འབྲེལ་ན། ངན་སེམས་བསྐྱེད་པའི་གྲངས་བཞིན་བསྐལ་པར་ནི།། དམྱལ་བར་གནས། ཞེས་སྔར་བཤད་པ་དང་འགལ་ལོ་སྙམ་ན། སྐྱོན་མེད་དེ་སྔར་ནི་བསམ་སྦྱོར་གཉི་ག་གནག་པའི་དབང་དུ་བྱས་པ་དང་། འདིར་སྦྱོར་བ་གནག་ཀྱང་བསམ་པ་མི་གནག་པ་ལ་དགོངས་པའམ། གང་དག་བདག་ལ་ཁ་ཟེར་རམ།། གཞན་དག་གནོད་པ་བྱེད་པ་འམ།། དེ་བཞིན་ཕྱར་ཁ་གཏོང་ཡང་རུང་། ཐམས་ཅད་བྱང་ཆུབ་སྐལ་ལྡན་གྱུར།། ཞེས་འཆད་པར་འགྱུར་བ་ལྟ་བུའི་སྨོན་ལམ་གྲུབ་པ་ལ་ཡང་དགོངས་པའི་ཕྱིར་རོ།། 

བྱང་ཆུབ་སེམས་དཔའི་སྤྱོ༷ད་པ༷་༼ནི་སྔར་བཤད་པའི་སྤྱོད་པ་གསུམ་གྱི་བདག་ཉིད་དོ།། དེ་༽ལ༷་འཇུ༷ག་པ༷་ལ༵ས། བྱང་ཆུབ་སེམས་ཀྱི༷་ཕ༷ན་ཡོ༷ན་༼ཏེ་འབྲས་བུའམ་ཡོན་ཏན་གྱི་ཆེ་བ་༽གཙོ་བོར་བཤ༷ད་པ༷་ཞེ༷ས་བྱ༷་བ༷་སྟེ༷་༼བརྗོད་བྱའི་དོན་ཡོངས་སུ་གཅོད་པས་༽ལེ༷འུ༷་དང་པོ༷འོ༷།།

ལེའུ་གཉིས་པ། སྡིག་པ་བཤགས་པ། ༈ ད་ནི་དེ་ལྟར་དལ་བ་ཕུན་སུམ་ཚོགས་པ་རྙེད་པར་དཀའ་བ་ཐོབ་ཅིང་བྱང་ཆུབ་སེམས་ཀྱི་ཕན་ཡོན་ཡང་རིག་ནས། སྤྱིའི་ཚུལ།སེམས་བསྐྱེད་པའི་གཞུང་ལ་འཇུག་པའི་ཐོག་མར་སྤྱིའི་ཚུལ་གྱིས་བྱང་ཆུབ་སེམས་ཀྱི་རྒྱུ་དང་། ངོ་བོ་དང་། དབྱེ་བ་དང་། བསླབ་བྱ་དང་། ལེན་ཚུལ་གཏན་ལ་དབབ་པར་བྱ་སྟེ། དེ་ལ་རྒྱུ་ནི། ཆོས་བཅུ་པའི་མདོ་ལས། རིགས་ཀྱི་བུ། འདི་ལ་བྱང་ཆུབ་སེམས་དཔའ་རིགས་ལ་གནས་པ་བྱང་ཆུབ་ཏུ་སེམས་མ་བསྐྱེད་ན་དེ་བཞིན་གཤེགས་པའམ་དེ་བཞིན་གཤེགས་པའི་ཉན་ཐོས་ཀྱིས་བསྐུལ་ཅིང་སྐྱོ་བར་བྱས། ཡང་དག་པར་འཛིན་དུ་བཅུག་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་བྱང་ཆུབ་ཀྱི་སེམས་ལ་མོས་པའི་རྒྱུ་དང་པོའོ།། རྫོགས་པའི་བྱང་ཆུབ་བམ་བྱང་ཆུབ་སེམས་ཀྱི་བསྔགས་པ་བརྗོད་པ་ཐོས་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་གཉིས་པའོ།། སེམས་ཅན་མགོན་དང་སྐྱབས་དང་དཔུང་གཉེན་མེད་པ་རྣམས་མཐོང་ནས་སྙིང་རྗེའི་སེམས་ཉེ་བར་བཞག་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་གསུམ་པའོ།། དེས་དེ་བཞིན་གཤེགས་པའི་རྣམ་པ་ཐམས་ཅད་རྫོགས་པར་མཐོང་ནས་དགའ་བ་བསྐྱེད་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་འདི་ནི་རྒྱུ་བཞི་པའོ།།ཞེས་གསུངས་པ་ལྟར་རོ།། ངོ་བོ་ནི། མངོན་པར་རྟོགས་པའི་རྒྱན་དུ། སེམས་བསྐྱེད་པ་ནི་གཞན་དོན་ཕྱིར།། ཡང་དག་རྫོགས་པའི་བྱང་ཆུབ་འདོད།། ཅེས་གསུངས་པ་བཞིན་ནོ།། དབྱེ་བ་ནི། སྒྲུབ་པའི་ཟིན་མ་ཟིན་གྱི་དབང་དུ་བྱས་པ། བྱང་ཆུབ་སྨོན་པའི་སེམས་དང་ནི།། བྱང་ཆུབ་འཇུག་པ་ཉིད་ཡིན་ནོ།། ཞེས་སྨོན་འཇུག་གཉིས་སུ་ཕྱེ་བ་དང་། བརྡ་ལས་བྱུང་བ་དང་ཆོས་ཉིད་ཀྱིས་ཐོབ་པའི་དབང་དུ་བྱས་པ། མདོ་སྡེའི་རྒྱན་གྱི་འགྲེལ་པར། གཞན་གྱིས་བསྟན་ཅིང་གཞན་གྱིས་རྣམ་པར་རིག་བྱེད་ལས་སེམས་བསྐྱེད་པ་གང་ཡིན་པ་དེ་ནི་ཡང་དག་བླངས་པ་བརྡ་ལས་བྱུང་བའོ།། ཞེས་པ་དང་། དོན་དམ་པའི་སེམས་བསྐྱེད་པ་དེ་ཡང་ས་རབ་ཏུ་དགའ་བ་ཡིན་པས་ཞེས་གསུངས་པ་ལྟར་ཀུན་རྫོབ་དང་དོན་དམ་གཉིས་སུ་ཕྱེ་བ་དང་། ས་མཚམས་ཀྱི་དབང་དུ་བྱས་པ། མདོ་སྡེའི་རྒྱན་ལས། སེམས་བསྐྱེད་དེ་ནི་ས་རྣམས་ལ།། མོས་དང་ལྷག་བསམ་དག་པ་དང་།། རྣམ་པར་སྨིན་པ་གཞན་དུ་འདོད།། དེ་བཞིན་སྒྲིབ་པ་སྤངས་པའོ།། ཞེས། ལས་དང་པོ་བའི་ས་དང་། མ་དག་ས་བདུན་དང་། དག་པ་ས་གསུམ་དང་། སངས་རྒྱས་ཀྱི་ས་ལ་བཞག་པ་སྟེ་བཞིར་ཕྱེ་བ་དང་། དཔེའི་དབང་དུ་བྱས་པ། མངོན་པར་རྟོགས་པའི་རྒྱན་ལས། དེ་ཡང་ས་གསེར་ཟླ་བ་མེ།། གཏེར་དང་རིན་ཆེན་འབྱུང་གནས་མཚོ།། རྡོ་རྗེ་རི་སྨན་བཤེས་གཉེན་དང་། ཡིད་བཞིན་ནོར་བུ་ཉི་མ་གླུ།། རྒྱལ་པོ་མཛོད་དང་ལམ་པོ་ཆེ།། བཞོན་པ་བཀོད་པའི་ཆུ་དང་ནི།། སྒྲ་སྙན་ཆུ་བོ་སྤྲིན་རྣམས་ཀྱིས།། རྣམ་པ་ཉི་ཤུ་རྩ་གཉིས་སོ།། ཞེས་རྣམ་པའི་སྒོ་ནས་ཉི་ཤུ་རྩ་གཉིས་སུ་ཕྱེ་བ་ལ་སོགས་པའོ།། བསླབ་བྱ་ནི། རྒྱལ་བའི་སྲས་ཀྱིས་དེ་ལྟ་བུར།། བྱང་ཆུབ་སེམས་རབ་བརྟན་བཟུང་ནས།། གཡེལ་བ་མེད་པར་རྟག་ཏུ་ཡང་། བསླབ་ལས་མི་འདའ་འབད་པར་བྱ།། ཞེས་པ་ལྟར་སློབ་ཅིང་། བྱང་ཆུབ་སེམས་དཔའི་སྤྱོད་པ་དག། ཚད་མེད་པར་ནི་གསུངས་པ་ལས།། སེམས་སྦྱང་བ་ཡི་སྤྱོད་པ་དག། ངེས་པར་དེ་སྲིད་སྤྱད་པར་བྱ།། ཞེས་པ་ལྟར་སེམས་དག་པས་ལྟུང་བ་མི་འབྱུང་བར་བྱའོ།། དེ་ལྟར་འབད་ཀྱང་ལྟུང་བས་གོས་ན། ཉེས་པ་བྱུང་བ་རེ་རེ་ཞིང་། བདག་ལ་སྨད་ནས་ཅི་ནས་ཀྱང་། བདག་ལ་ཕྱིས་འདི་མི་འབྱུང་བ།། དེ་ལྟར་བྱ་ཞེས་ཡུན་རིང་བསམ།། ཞེས་པ་ལྟར་རང་གི་ཡིད་སུན་ཕྱུང་ནས། ཉིན་དང་མཚན་མོ་ལན་གསུམ་དུ།། ཕུང་པོ་གསུམ་པ་གདོན་བྱ་ཞིང་། རྒྱལ་དང་བྱང་ཆུབ་སེམས་བརྟེན་ནས།། ལྟུང་བའི་ལྷག་མ་དེ་ཞི་བྱ།། ཞེས་པ་དང་། བསླབ་བཏུས་སུ། རྨི་ལམ་འཕགས་པ་མཁའ་སྙིང་པོའི།། མདུན་དུ་འདུག་སྟེ་བཤགས་པར་བྱ།། ཞེས་པ་དང་། སྡོམ་པ་ཉི་ཤུ་པར། སྡོམ་པ་སླར་ཡང་བླང་བར་བྱ།། ཟག་པ་འབྲིང་ནི་གསུམ་ལ་བཤགས།། གཅིག་གི་མདུན་དུ་ལྷག་མ་རྣམས།། ཞེས་གསུངས་པ་ལ་སོགས་པ་ལྟུང་བ་ལྕི་ཡང་གི་གཉེན་པོ་ཇི་ལྟར་རིགས་པས་འཆོས་ཤིང་རྣམ་པར་དག་པ་ལ་སློབ་བོ།།ལེན་ཚུལ་ནི། གང་ཟག་ལས་ལེན་ན། སྡོམ་པ་ཉི་ཤུ་པར། བླ་མ་སྡོམ་ལ་གནས་ཤིང་མཁས།། ནུས་དང་ལྡན་ལས་བླང་བར་བྱ།། ཞེས་གསུངས་པའི་མཚན་ཉིད་ཚང་བ་ལ། མཎྜལ་ཕུལ་ནས། རིགས་ཀྱི་བུ། ཁྱོད་ལས་བདག་བྱང་ཆུབ་སེམས་དཔའི་སེམས་བསྐྱེད་པ་དང་སྡོམ་པ་ནོད་པར་འཚལ་གྱིས། དེ་ལ་གནོད་པ་མ་མཆིས་ན་གསན་ཅིང་བསྩལ་དུ་གསོལ། ཞེས་གསོལ་བ་གདབ་པ་དང་། དེས་ཀྱང་སློབ་མ་ལ་རིགས་ཀྱི་བུ་ཁྱོད་འདི་ལྟར་སེམས་ཅན་མ་བསྒྲལ་བ་རྣམས་བསྒྲལ་བ་དང་། མ་གྲོལ་བ་རྣམས་གྲོལ་བ་དང་། དབུགས་མ་ཕྱུང་བ་རྣམས་དབུགས་དབྱུང་བ་དང་། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་འདས་ལས་བཟླ་བ་དང་། སངས་རྒྱས་ཀྱི་གདུང་རྒྱུན་མི་འཆད་པར་འདོད་པས་བྱང་ཆུབ་ཀྱི་སེམས་དང་ཡི་དམ་བརྟན་པར་བྱེད་པ་ལེགས་སོ་ཞེས་བརྗོད་ནས་བྱང་ཆུབ་སེམས་ཀྱི་ཕན་ཡོན་ལ་སོགས་པས་སྤྲོ་བ་བསྐྱེད་པར་གསུངས་སོ།། ཅི་སྟེ་དེ་ལྟ་བུའི་བླ་མ་མ་རྙེད་ན། བྱང་ཆུབ་སེམས་དཔའི་ས་ལས། གལ་ཏེ་ཡོན་ཏན་དེ་དག་དང་ལྡན་པའི་གང་ཟག་མེད་ན་དེ་བཞིན་གཤེགས་པའི་སྐུ་གཟུགས་ཀྱི་སྤྱན་སྔར་བདག་ཉིད་ཀྱིས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་ཡང་དག་པར་བླང་བར་བྱ་སྟེ། ཞེས་གསུངས་ལ། སློབ་དཔོན་ཞི་བ་འཚོ་ལ་སོགས་པ་མཁས་པ་གཞན་དུ་མ་ཡང་དེ་ལྟར་བཞེད་པས་རང་གིས་ཆོ་ག་ཤེས་ན་དེ་ལའང་མི་རིགས་པ་མེད་དོ།། ལུགས་གཉིས་པོ་གང་བྱེད་ཀྱང་བཀོད་པ་ཕུན་སུམ་ཚོགས་པར་བཤམས་ནས་སྦྱོར་བའི་དུས་སུ་ཡན་ལག་བདུན་པ་དང་སྙིང་རྗེ་ཆེན་པོས་རྒྱུད་སྦྱངས་ནས། དངོས་གཞིའི་དུས་སུ་བསམ་པ་རྒྱ་ཆེན་པོས་སྡོམ་པ་བླང་ཞིང་། རྗེས་ཀྱི་དུས་སུ་བསླབ་པ་ཕུན་སུམ་ཚོགས་པར་བྱ་སྟེ་རིམ་པ་ལྟར་གཞུང་ཉིད་དུ་གསལ་བར་འགྱུར་རོ།།༈ གཞུང་ལ་འཇུག་པ་ལ། མཆོད་པའི་ཡན་ལག་དེས་ན་ད་ནི་གཞུང་ལ་འཇུག་པར་བྱ་སྟེ། ཐོག་མར་མཆོད་པའི་ཡན་ལག་བརྩམ་པར་བཞེད་ནས། 

ཕན་ཡོན་ཅན་རི༷ན་ཆེ༷ན་༼བྱང་ཆུབ་༽སེམས་ཀྱི་སྡོམ་པ་དེ༷་གཟུ༷ང་བར་བྱ༷་བ༷འི་ཕྱི༷ར། དེ༷་བཞི༷ན་༼ཉིད་དུ་༽གཤེ༷གས་པ༷་༼ཡི་སངས་རྒྱས་༽རྣམ༷ས་དང་༼དམ་པ་ཡང་ཡིན་ཆོས་ཀྱང་ཡིན་པས་༽ད༷མ་པའི་ཆོ༵ས།། དཀོ༷ན་མཆོ༷ག་དྲི༷་མ༷་མེ༷ད་༼ལུང་དང་རྟོགས་པའི་ཆོས་གཉིས་ཀྱིས་སྒྲིབ་གཉིས་ཀྱི་གཉེན་པོ་བྱེད་པ་༽དང་སང༷ས་རྒྱ༷ས་༼ཆོས་སྐུའི་བདག་ཉིད་ལས་སྐྱེས་པའི་༽སྲ༵ས།། འཕགས་པའི་དགེ་འདུན་ཏེ་དཀོན་མཆོག་གསུམ་ག་ཡོ༷ན་ཏ༷ན་༼རིན་པོ་ཆེ་འབྱུང་བའི་གནས་༽རྒྱ༷་མཚོ༷་ལྟ་བུར་གཏིང་དཔག་དཀའ་བ་རྣམ༷ས་ལ༷་འཁོར་གསུམ་ཡོངས་སུ་དག་པས་ལེ༷གས་པ༷ར་༼ཏེ་དང་བའི་སེམས་ཀྱིས་༽མཆོ༵ད་ནས་སེམས་བསྐྱེད་པར་བགྱིའོ།། 

འདོད་དོན་ཕུན་སུམ་ཚོགས་པར་གྱུར་ཅིག་ཅེས་པ་ནི་སེམས་བསྐྱེད་ཀྱི་སྦྱོར་བ་ཇི་སྲིད་པའི་བར་དུ་སྦྱོར་བ་དགོངས་པའོ།།མཆོད་པའི་ཁྱད་པར་ཇི་ལྟ་བུ་ཞེ་ན། མེ་ཏོག་འབྲས་བུ་ཇི་སྙེད་ཡོད་པ་དང་།། ཞེས་སོགས་ཚིག་རེ་རེ་ལ་ཡང་། ནམ་མཁའ་རབ་འབྱམས་ཁམས་ཀྱི་མཐས་གཏུགས་པ།། ཡོངས་སུ་བཟུང་བ་མེད་པ་དེ་དག་ཀུན།།ཞེས་པའི་ཐ་མའི་ཚིག་རིམ་པར་སྦྱར་བས་ཡིད་ཀྱི་མཆོད་པ་གསལ་བར་བྱེད་དོ།། 

ཚིག་གི་དོན་ནི་པད་མ་ལ་སོགས་པའི་མེ༷་ཏོ༷ག་དང་ཛཱ་ཏི་ལ་སོགས་པའི་འབྲ༷ས་བུ༷་ཇི༷་སྙེ༷ད་ཡོ༷ད་པ༷་ད༵ང་། ཕན་པའི་ཁྱད་པར་སྨ༷ན་གྱི༷་རྣམ༷་པ༷་༼སྟེ་རིགས་རྩ་བ་སྡོང་པོ་ལས་བྱུང་བ་སོགས་༽ག༷ང་ད༷ག་ཡོ༷ད་པ༷་ད༵ང་། བཻཌཱུརྱ་ལ་སོགས་པ་འཇི༷ག་རྟེ༷ན་རི༷ན་ཆེ༷ན་ཇི༷་སྙེ༷ད་ཡོ༷ད་པ༷་ད༵ང་། སློབ་དཔོན་རྒྱལ་པོ་སྲས་ཀྱིས། བསིལ་དང་ཞིམ་དང་ཡང་དང་འཇམ།། དང་བ་དང་ནི་དྲི་མ་མེད།། འཐུང་ན་ལྟོ་ལ་མི་གནོད་དང་། མགྲིན་པ་ལ་ཡང་མི་གནོད་པའོ།། ཞེས་བཤད་པ་ལྟར་ཡན་ལག་བརྒྱད་ལྡན་ལ་སོགས་པའི་ཆུ༷་གཙ༷ང་ཡི༷ད་དུ༷་འོ༷ང་བ༷་ཅི༷་ཡོ༷ད་ད༵ང་། མཛོད་དུ། ལྷུན་པོ་རིན་ཆེན་བཞིའི་རང་བཞིན།། ཞེས་གསུངས་པ་ལྟ་བུ་

རི༷ན་ཆེ༷ན་རི༷་བོ༷་དང་ནི༷་དེ༷་བཞི༷ན་དུ༵། ན༷གས་ཚ༷ལ་༼དང་སྤང་ཤོང་ལ་སོགས་པའི་༽ས༷་ཕྱོ༷གས་དབེ༷ན་ཞི༷ང་ཉམ༷ས་དག༷འ་༼བ་སྟེ་ཡིད་དུ་འོང་བ་༽ད༵ང་། ལྗོ༷ན་ཤི༷ང་༼ལ་མཛེས་པའི་༽མེ༷་ཏོ༷ག་༼ཉིད་དེའི་༽རྒྱ༷ན་༼དུ་༽སྤྲ༷ས་སྤུ༷ད་ཅིང་འབར་བ་ལྟར་ལྷག་གེར་གནས་པ༷་ད༵ང་། ༼ལྗོན་༽ཤི༷ང་ག༷ང་༼ཡལ་ག་ལ་དྲི་རོ་ཕུན་སུམ་ཚོགས་པའི་༽ འབྲ༷ས་༼བུ་༽བཟ༷ང་༼པོ་༽མང་པོའི་ལྗིད་ཀྱིས་ཡ༷ལ་ག༷་དུ༷ད་པ༷་༼སྟེ་སྨྲ་བར་གྱུར་པ་༽ད༵ང་། 

མི་ཡུལ་དུ་མ་ཟད་ལྷ༷་ལ་སོ༷གས་འཇི༷ག་རྟེ༷ན་ན༷་ཡ༷ང་༼ཆ་མཉམ་དུ་སྦྱར་བའི་༽དྲི༷་དང་ནི༵། ༼ཨ་ཀ་རུ་ནག་པོ་སོགས་༽སྤོ༷ས་དང་དཔ༷ག་བས༷མ་ཤི༷ང་དང་རི༷ན་ཆེ༷ན་ཤི༵ང་། དཀོན་མཆོག་བརྩེགས་པར། འཇིག་རྟེན་གྱི་ཁམས་བདེ་བ་ཅན་དེ་ན་ནི་རྩ་བ་བཻཌཱུརྱ་དང་སྡོང་པོ་ཤེལ་ལས་གྲུབ་ཅིང་ཨིནྡྲ་ནཱི་ལ་དང་། པད་མ་རཱ་ག་ལ་སོགས་པ་རིན་པོ་ཆེ་སྣ་ཚོགས་པའི་ལོ་མ་དང་མེ་ཏོག་གིས་བརྒྱན་པ་ལ་འབྲས་བུ་གཡུར་ཟ་བ་མང་པོ་ཆགས་ཤིང་མུ་ཏིག་དམར་པོ་དང་དྲིལ་བུ་གཡེར་ཁའི་དྲ་བ་མཛེས་པ་ལས་ཆོས་ཀྱི་སྒྲ་འབྱུང་བ་རིན་པོ་ཆེའི་ཤིང་རྣམས་ཀྱང་ཡོད་དོ།། ཞེས་འབྱུང་བ་ལྟ་བུ་དང་། 

མཚོ༷་དང་རྫི༷ང་བུ༷་༼མེ་ཏོག་༽པ༷ད་མ༷༼སྟེ་ཆུ་སྐྱེས་ཀྱི་མེ་ཏོག་དུ་མ༽ས་བརྒྱ༷ན་པ༷་ད༵ང་། ང༷ང་པ༷་ཤི༷ན་ཏུ༷་༼སྒྲ་༽སྐ༷ད་སྙན༷་༼པ་༽ཡི༷ད་༼དུ་༽འོ༷ང་༼བ་སྟེ་ཉམས་དགའ་བ་དང་༽ལྡ༵ན༼པ་དང་༽།། ༼ཐོང་བས་༽མ༷་རྨོ༷ས་༼ཤིང་ས་བོན་མ་བཏབ་པར་༽འཁྲུ༷ངས་པའི་ལོ༷་ཏོ༷ག་༼གི་༽རྣམ༷་པ༷་༼འབྲས་བུ་ལ་སོགས་པ་༽ད༵ང་། གཞ༷ན་ཡ༷ང་མཆོ༷ད་པ༷ར་འོ༷ས་པའི་རྒྱ༷ན་དང་རྣམ་འཕྲུལ་ཇི་སྙེད་རྣམ༷ས་ནི༵། རྒྱ་ན༷མ་མཁ༷འ་ར༷བ་འབྱམ༷ས་ཁ༷མས་ཀྱི༷་མཐ༷ས་གཏུ༷གས་པ༵། ཡོ༷ངས་སུ༷་བཟུ༷ང་བ༷་མེ༷ད་པ༷་༼སྒྲ་མི་སྙན་པའི་ལོངས་སྤྱོད་ལྟ་བུ་༽དེ༷་ད༷ག་ཀུ༵ན།། དབུལ་བྱའི་དངོས་པོའོ།། 

བློ༷་ཡི༷ས་བླང༷ས་ན༷ས་ཐུ༷བ་པ༷་སྐྱེ༷ས་བུ་རྣམས་ཀྱི༷་ཁྱུ་མཆོ༵ག །སྲས༷་༼བྱང་སེམས་༽དང་བཅ༷ས་པ༷་རྣམ༷ས་ལ༷་ལེ༷གས་འབུ༷ལ་ན༵།། ཡོ༷ན་གན༷ས་ད༷མ་པ༷་༼སེམས་ཅན་ཀུན་ལ་ཕན་བདེ་བཞེད་པའི་༽ཐུ༷གས་རྗེ༷་ཆེ༷་རྣམ༷ས་ཀྱི༵ས།། ༼སྡུག་བསྔལ་གྱིས་གཟིར་བ་༽བད༷ག་ལ༷་བརྩེ༷་དགོ༷ངས་བད༷ག་གི༷་འདི༷་ད༷ག་བཞེ༵ས་ནས་བདག་གི་བར་མཛད་དུ་གསོལ། ཞེས་པ་སྟེ། དམ་ཚིག་གསུམ་བཀོད་པའི་རྒྱལ་པོ་ལས། ཕྱོགས་བཅུ་ན་རྣམ་པར་གནས་པ་ང་ཡིར་བྱ་བ་དང་ཡོངས་སུ་བཟུང་བ་མེད་པ་རྣམས་དབུལ་ལོ།། ཞེས་གསུངས་སོ།། 

མེ་ཏོག་འབྲས་བུ་ལ་སོགས་པའི་མཆོད་རྫས་མཁའ་ཁྱབ་དངོས་སུ་འབུལ་བ་ལ་བད༷ག་ནི༷་བསོ༷ད་ན༷མས་༼བསགས་པ་དང་༽མི༷་ལྡན༷་༼པའི་ཚེ་འདིར་ཤིན་ཏུ་དབུལ་བར་གྱུར་པས་༽བཀྲེ༷ན་ཆེ༷ན་ཏེ༵། མཆོ༷ད་པའི་ནོ༷ར་བློས་དམིགས་པ་ལས་གཞ༷ན་བད༷ག་ལ༷་ཅ༷ང་མ༷་མཆི༵ས། དེ༷ས་ན༷་གཞ༷ན་དོ༷ན་དགོ༷ངས་པའི་མགོ༷ན་གྱི༷ས་ཡིད་ཀྱིས་སྤྲུལ་པའི་མཆོད་པ་འདི༵། བད༷ག་གི༷་དགེ་བ་འཕེལ་བའི་དོ༷ན་སླ༷ད་ཉི༷ད་ཀྱི༷་མཐུ༷ས་༼ཏེ་སྟོབས་ཀྱིས་༽བཞེ༷ས་ཤི༵ག། 

གཞན་ཡང་༼ཉོན་མོངས་པའི་བདུད་ལས་༽རྒྱ༷ལ་༼བ་༽དང་དེ༷་སྲས༷་རྣམ༷ས་ལ༷་བད༷ག་གི༷ས་ནི༵། བད༷ག་གི༷་ལུ༷ས་དངོས་སུ་ཡོད་པ་འདི་ཀུ༷ན་གཏ༷ན་དུ༷་༼བྲན་གཡོག་ཏུ་༽དབུ༷ལ་བར་བགྱི༵། སེམས་དཔ༷འ་མཆོ༷ག་རྣམ༷ས་བད༷ག་ནི༷་ཡོ༷ངས་བཞེ༷ས་ཤི༵ག །གུ༷ས་པ༷ས་ཁྱཻ༷ད་ཀྱི༷་འབ༷ངས་སུ༷་མཆི༷་བར་བགྱི༵འོ།། 

བད༷ག་ནི༷་ཁྱེ༷ད་ཀྱི༷ས་འབ༷ངས་སུ་ཡོ༷ངས་སུ༷་བཟུ༷ང་བ༷ས་ན༵། མཉེས་པའི་སླད་དུ་སྲི༷ད་ན༷་ཡུན་དུ་གནས་པའི་སྤྱོད་པ་བྱ་བ་དཀའ་བས་མི༷་འཇི༷གས་སེམས་ཅ༷ན་༼ལ་༽ཕ༷ན་༼པའི་དོན་སྒྲུབ་༽པ༷ར་བགྱི༵ད། སྔོ༷ན་༼མི་ཤེས་པ་བྱས་པ་ཉིད་༽གྱི༷་སྡི༷ག་ལ༷ས་༼སྟོབས་བཞིའི་སྒོ་ནས་༽ཡ༷ང་ད༷ག་འད༷འ་བགྱི༷ད་ཅི༵ང་། སྡི༷ག་པ༷་གཞ༷ན་ཡ༷ང་སླ༷ན་ཆ༷ད་མི༷་བགྱི༷ད་དོ༵༼ཞེས་དམ་བཅའོ༽།། 

ཁྱད་པར་གྱི་མཆོད་པ་བྱ་བར་བཞེད་ནས་ཁྲུ༷ས་ཀྱི༷་ཁ༷ང་པ༷་ཤི༷ན་ཏུ༷་དྲི༷་ཞི༷མ་པ༵༼ཙན་དན་ལ་སོགས་པའི་དྲིས་བསྒོས་པ༽། ཤེ༷ལ་གྱི༷་༼རང་བཞིན་གྱི་༽ས༷་གཞི༷་༼དྲི་མ་མེད་པས་༽གས༷ལ་ཞི༷ང་༼འོད་ཟེར་འབར་བས་༽འཚེ༷ར་བ༷་༼བྱི་དོར་བྱས་ཤིང་༽བསྟ༵ར༼བ༽།། ༼དེ་ནི་ཨིནྡྲ་ནཱི་ལ་སོགས་པའི་༽རི༷ན་ཆེ༷ན་༼ལས་འོད་ཟེར་སྣ་ཚོགས་༽ འབར་བ༷འི་ཀ༷་བ༷་ཡི༷ད་འོ༷ང་ལྡ༵ན་༼པའི་སྟེང་དུ༽།།མུ༷་ཏི༷ག་༼གི་དྲ་བ་དྲ་ཕྱེད་༽འོ༷ད་ཆ༷གས་༼ཏེ་འོད་གསལ་བའི་༽བླ༷་རེ༷་བྲེ༷ས་པ༷་དེ༵ར་མཆོད་པར་བྱ་སྟེ། 

སུ་ལ་ཞེ་ན། དེ༷་བཞི༷ན་གཤེ༷གས་དང་དེ༷་ཡི༷་སྲས༷་རྣམ༷ས་པ་ལ༵འོ།། གང་གིས་ཞེ་ན། ༼བཻཌཱུརྱ་ལ་སོགས་པའི་༽རི༷ན་ཆེ༷ན་༼བརྒྱ་སྟོང་༽མ༷ང་པོ༷འི་བུ༷མ་པ༷་༼དྲི་ཞིམ་པོའི་༽སྤོ༷ས་ཀྱི༷་ཆུ༵།། ཡི༷ད་དུ་འོ༷ང་བས་ལེ༷གས་པ༷ར་བཀ༷ང་བ༷་༼ཡིད་འཕྲོག་པའི་༽གླུ༷་དང་ནི༵།། ༼རྫ་རྔ་ལ་སོགས་པའི་༽རོ༷ལ་མོ༷ར་བཅ༷ས་པ༷་དུ༷་མ༷ས་ཏེ་སྐུ༷་ཁྲུ༷ས་གསོ༵ལ་བའོ།། 

དེ༷་ད༷ག་སྐུ༷་ལ༷་༼དུ་ཀཱུ་ལ་ལ་སོགས་པའི་རས་མཉམ་ཞིང་༽མཚུ༷ངས་པ༷་མེ༷ད་པའི་གོ༵ས།། གཙ༷ང་ལ༷་དྲི༷་༼ཞིམ་པས་༽ར༷བ་༼ཏུ་༽བསྒོ༷ས་པ༷ས་སྐུ༷་ཕྱི༷་༼ཞིང་ཕྱི་དོར་བགྱི༽འོ༵།། སྐུ་ཕྱིས་པའི་རྗེས་དེ༷་ན༷ས་དེ༷་ལ༷་༼ཚོན་སྣ་ཚོགས་པས་༽ཁ༷་དོ༷ག་ལེ༷གས་བསྒྱུ༷ར་བ༵འི།། ན༷་བཟ༷འ་ཤི༷ན་ཏུ༷་དྲི༷་ཞི༷མ་༼བསྒོས་པའི་༽ད༷མ་པ༷་དབུ༵ལ།།༼

ཁྱིམ་པའི་རྟགས་ཅན་ལ་༽གོ༷ས་བཟ༷ང་སྲ༷བ་ལ༷་༼སྟེ་ཕྲ་བ་རེག་བྱ་༽འཇ༷མ་པ༷་སྣ༷་ཚོ༷གས་ཀྱིས་ལྷབ་ལྷུབ་གཙོ་བོར་གྱུར་པའི་མཆོད་པ་ད༵ང་། གདུབ་བུ་དང་སྙན་ཆ་དང་ཅོད་པན་ལ་སོགས་པ་རྒྱ༷ན་མཆོ༷ག་བརྒྱ༷་ཕྲ༷ག་མང་པོ་དེ༷་དང་དེ༷་ད༷ག་གི༵ས། ༼བདུད་ཐམས་ཅད་ཀྱིས་ཕམ་པར་མི་ནུས་པའི་༽མི་འཕ༷གས་པ༷་ཀུ༷ན་ཏུ༷་བཟ༷ང་༼པོ་༽དང་འཇ༷མ་༼ཞིང་སྙན་པའི་༽དབྱངས་༼མངའ་བས་འཇམ་དབྱངས་༽ད༵ང་། འཇི༷ག་རྟེ༷ན་༼ཐམས་ཅད་ཀྱི་སྟེ་མགོན་དུ་གྱུར་པའི་སྤྱན་རས་གཟིགས་དང་༽དབ༷ང་ཕྱུ༷ག་སོ༷གས་༼ཀྱི་སྒྲས་རྡོ་རྗེ་འཛིན་སོགས་༽ལ༷འ༷ང་བརྒྱ༷ན་པ༷ར་བགྱི༵།། ཞེས་པ་སྟེ་སོགས་པའི་སྒྲས་ནི་སའི་སྙིང་པོ་ལ་སོགས་པ་ཉེ་བའི་སྲས་གཞན་ནམ་བྱང་ཆུབ་སེམས་དཔའ་ཆེས་མང་པོ་ལ་ཡང་མཆོད་པར་བལྟའོ།། མཛོད་ལས། གླིང་བཞི་པ་དང་ཉི་ཟླ་དང་། རི་རབ་དང་ནི་འདོད་ལྷ་དང་། ཚངས་པའི་འཇིག་རྟེན་སྟོང་ལ་ནི།། སྟོང་ནི་སྤྱི་ཕུད་ཡིན་པར་འདོད།། དེ་སྟོང་ལ་ནི་སྟོང་གཉིས་པ།། བར་མའི་འཇིག་རྟེན་ཁམས་ཡིན་ནོ།། དེ་སྟོང་ལ་ནི་སྟོང་གསུམ་མོ།། 

ཞེས་འབྱུང་བའི་སྟོ༷ང་གསུ༷མ་༼ནི་སངས་རྒྱས་ཀྱི་ཞིང་ཞིག་ཡིན་ལ། དེ་ལྟར་ཕྱོགས་བཅུའི་ཞིང་མཐའ་ཡས་པ་༽ཀུ༷ན་ཏུ༷་དྲི༷་ང༷ད་ལྡང༷་བ༷་ཡི༵། ༼ཧ་རི་ཙན་དན་ལ་སོགས་པ་དཔེར་ན་གསེར་སའི་སྐོང་བུ་ཁ་སྦྱར་གྱི་ནང་དུ་མེས་བཙོས་པས་ནང་གི་དྲི་མ་དང་། བུལ་ཏོག་དང་སྐྱུ་རུ་ར་དང་ལན་ཚྭ་ལ་སོགས་པས་ཕྱིའི་དྲི་མ་༽དྲི༷་མཆོ༷ག་རྣམ༷ས་ཀྱི༷ས་ཐུ༷བ་དབ༷ང་ཀུ༷ན་གྱི༷་སྐུ༵།།གསེ༷ར་སྦྱ༷ངས་༼ཤིང་༽བཙོ༷་མ༷༼ར་བྱས་པ་རོ་ཙ་ན་སོགས་པའི་ནོར་བུས་བརྡར་ཞིང་༽བྱི༷་དོ༷ར་བྱས༷་པ༷་ལྟར༷།། འོ༷ད་ཆ༷གས་འབར་བ༷་དེ༷་ད༷ག་ལ་བྱུ༷ག་པས་མཆོད་པ༷ར་བགྱི༵འོ།། 

ཡུལ་ཐུ༷བ་དབ༷ང་མཆོ༷ད་གན༷ས་མཆོ༷ག་ལ༷་དངོས་པོ་ཡི༷ད་འོ༷ང་བ༵འི། ༼ལྷའི་༽མེ༷་ཏོ༷ག་མ༷ནྡ༷་ར༷་དང་པ༷ད་མ༷་ད༵ང་། ཨུ༷ཏྤ༷ལ་ལ༷་སོ༷གས་༼པས་ཙམ་པ་ཀ་དང་ན་ག་གེ་སར་སོགས་༽དྲི༷་ཞི༷མ་ཐ༷མས་ཅ༷ད་གཅལ་དུ་བཀྲམ་པའམ་སིལ་བུར་འཐོར་བ་ད༵ང་། ༼མེ་ཏོག་༽ཕྲེ༷ང་བ༷་སྤེ༷ལ་ལེ༷གས་ཡི༷ད་འོ༷ང་དུ་བརྒྱུས་པ་དང་ཆུན་འཕྱངས་ལ་སོགས་པ་རྣམ༷ས་ཀྱི༷ས་མཆོ༵ད་པའོ།། 

སྤོ༷ས་མཆོ༷ག་ཡི༷ད་འཕྲོ༷ག་དྲི༷་ང༷ད་༼ཀྱིས་ཕྱོགས་ཀུན་ཏུ་༽ཁྱ༷བ་པ༷་ཡི༵།། བདུ༷ག་པའི་སྤྲི༷ན་ཚོ༷གས་རྣམ༷ས་ཀྱང༷་ཐུབ་དབང་དེ༷་ལ༷་དབུ༵ལ་ཏེ་འདི་ནི་དུ་བ་ལ་སོགས་པས་བདུགས་པ་ཉིད་སྤོས་སུ་འགྱུར་བའི་ཕྱིར་བྱུག་པ་ལས་ཐ་དད་དོ། །ཞ༷ལ་ཟ༷ས་༼སྣུམ་ཁུར་སོགས་ཁམ་དུ་བཅད་པའི་༽བཟ༷འ་༼བ་དང་། རྒྱ་སྟར་གྱི་འབྲས་བུའི་ཁུ་བ་སོགས་༽བཏུ༷ང་སྣ༷་ཚོ༷གས་༼ལེགས་པར་༽བཅ༷ས་པ༷་ཡི༵།། ལྷ༷་བཤོ༷ས་རྣམ༷ས་ཀྱང༷་དེ༷་ལ༷་དབུ༷ལ་བར་བགྱི༵འོ།། 

རིན་པོ་ཆེ་གཞན་ནམ་གསེ༷ར་གྱི༷་རྒྱུ་ལས་གྲུབ་པ་པད༷་མ༷་ལྟར་རྒྱས་པའི་སྣོད་ཚ༷ར་དུ༷་དང༷ར་བ༷་༼སྟེ་ཕྲེང་དུ་སྒྲིག་པ་༽ཡི༵། ནང་དུ་རི༷ན་ཆེ༷ན་འོད་འབྱིན་པའམ་༼སྣང་ཞིང་གསལ་བའི་༽སྒྲོ༷ན་མ༷་རྣམ༷ས་ཀྱང༷་དབུ༷ལ་བར་བགྱི༵འོ།།ས༷་གཞི༷་བསྟ༷ར་༼ཞིང་བྱི་དོར་བཅས་པ་༽བ༷་སྤོ༷ས་ཀྱི༷ས་བྱུ༷གས་པ༷་དེ༵ར།། མེ༷་ཏོ༷ག་༼མདོག་དབྱིབས་སྣ་ཚོགས་པ་༽ཡི༷ད་འོ༷ང་སི༷ལ་མ༷་བགྲ༷མ་པ༷ར་བགྱི༷ས་པས་ཀྱང་མཆོད་པའོ།། 

གཞ༷ལ་༼དུ་༽མེ༷ད་༼པའི་༽ཕོ༷་བྲ༷ང་གི་ནང་ན་བསྟོ༷ད་དབྱངས་ཡི༷ད་འོ༷ང་སྒྲོགས་པ་དང་ལྡ༵ན་ལ། ཕྱི་ནང་ཀུན་ཏུ་མུ༷་ཏི༷ག་རི༷ན་ཆེ༷ན་རྒྱ༷ན་འཕྱ༷ང་མཛེ༷ས་པ་འབར་ཞིང་འོད་འཕྲོ་བ༵། དཔ༷ག་ཡ༷ས་རྣམ་པར་སྣང་ལ་མཛེས་པས་ན༷མ་མཁ༷འི་རྒྱ༷ན་གྱུ༷ར་དེ༷་ད༷ག་ཀྱང༷་། ཐུ༷གས་རྗེ༷འི་ར༷ང་བཞི༷ན་ཅ༷ན་ལ༷་དབུ༷ལ་བར་བགྱི༵འོ། །

རི༷ན་ཆེ༷ན་༼ལས་བྱས་པའི་ཚ་བ་སྐྱོབ་པར་བྱེད་པའི་༽གདུ༷གས་མཛེ༷ས་༼ཤིང་སྡུག་པ་༽གསེ༷ར་གྱི༷་ཡུ༷་བ༷་ཅ༵ན།། ༼ཁོ་ར་༽ཁོ༷ར་ཡུ༷ག་༼ཏུ་མུ་ཏིག་ལ་སོགས་པ་༽རྒྱ༷ན་གྱི༷་རྣམ༷་པ༷་དུ་མས་ཡི༷ད་འོ༷ང་བརྒྱ༵ན། དབྱི༷བས་ལེ༷གས་ལྟ༷་ན༷་སྡུ༷ག་པ༷་གྱེན་དུ་བསྒྲེ༷ང་བ༷་ཡ༵ང་། རྟག༷་ཏུ༷་ཐུ༷བ་དབ༷ང་རྣམ༷ས་ལ༷་དབུ༷ལ་བར་བགྱི༵འོ།།

༼སྔར་གྱི་མཆོད་པ་༽དེ༷་ལ༷ས་གཞ༷ན་༼པའི་༽ཡ༷ང་མཆོ༷ད་པའི་ཚོ༵གས།། ༼རྔ་བོ་ཆེ་ལ་སོགས་པའི་༽རོ༷ལ་མོ༷་དབྱངས་སྙན༷་ཡི༷ད་འོ༷ང་ལྡ༵ན༼པ་དེ་ལྟ་བུ་གང་ཐོས་པ་ན༽།། སེམས་ཅ༷ན་ཐ༷མས་ཅ༷ད་དགའ་ཞིང་ཚི༷མ་བྱེ༷ད་པ༵འི།། ༼མཆོད་པའི་༽སྤྲི༷ན་རྣམ༷ས་ཞིང་ཁམས་སོ༷་སོ༷ར་གན༷ས་གྱུ༷ར་ཅི༵ག། 

ཕྱོགས་བཅུར་ད༷མ་༼པ་སངས་རྒྱས་ཀྱི་༽ཆོ༷ས་༼རྙེད་དཀའ་བ་དང་དོན་ཆེ་བས་༽དཀོ༷ན་མཆོ༷ག་ཐ༷མས་ཅ༷ད་ད༵ང་། ༼སངས་རྒྱས་ཀྱི་སྐུ་གདུང་ཆུད་པ་སོགས་རྒྱལ་བའི་༽མཆོ༷ད་རྟེ༷ན་རྣམ༷ས་དང་༼རྒྱལ་བ་སྲས་བཅས་ཀྱི་༽སྐུ༷་གཟུ༷གས་ལ༵།། རི༷ན་ཆེ༷ན་༼སྣ་ཚོགས་ཀྱི་ཕྱེ་མ་དང་༽མེ༷་ཏོ༷ག་ལ༷་སོ༷གས་༼པའི་༽ཆ༵ར།། ༼འཁོར་བ་ཇི་སྲིད་པར་༽རྒྱུ༷ན་མི༷་འཆ༷ད་པ༷་འབ༷བ་པ༷ར་ཤོ༵ག། ཅེས་པ་སྟེ་སོགས་པའི་སྒྲས་ཙན་དན་གྱི་ཕྱེ་མ་དང་གོས་ལ་སོགས་པ་གཟུང་ངོ་། 

ཇི༷་ལྟར༷་འཇ༷མ་དབྱངས་༼དང་ཀུན་བཟང་༽ལ༷་སོ༷གས་པ༵ས།། ༼ས་བཅུ་པའི་དབང་ཕྱུག་རྣམས་ཀྱིས་ལྷག་བསམ་དག་པས་༽རྒྱ༷ལ་བ༷་རྣམ༷ས་ལ༷་༼ཟག་མེད་ཀྱི་༽མཆོ༷ད་པ་མཛ༷ད་པ༵འི་ལུགས། དཀོན་མཆོག་ཏ་ལ་ལའི་མདོར། མེ་ཏོག་ཕལ་ཆེར་མེ་ཏོག་བླ་རེ་དང་། མེ་ཏོག་བཀོད་པའི་འོད་ཟེར་རབ་བཀྱེ་སྟེ།། མེ་ཏོག་སྣ་ཚོགས་ཀུན་ཏུ་བཀྲམ་བྱས་ནས།། བདག་ཉིད་ཆེན་པོ་དེ་དག་རྒྱལ་བ་མཆོད།། ལག་པའི་མཐིལ་ནས་མཆོད་པ་བསམ་ཡས་རྣམས།། རྒྱལ་བ་གཅིག་ལ་དེ་དག་བྱེད་པ་ལྟར།། རྒྱལ་བ་མ་ལུས་ཀུན་ལའང་དེ་བཞིན་ཏེ།། དྲང་སྲོང་ཏིང་འཛིན་རྣམ་འཕྲུལ་དེ་འདྲའོ།། ཞེས་འབྱུང་བ་དེ༷་བཞི༷ན་༼དུ་༽བད༷ག་གི༷ས་༼ཀྱང་མོས་པས་༽དེ༷་བཞི༷ན་གཤེ༵གས ༼པ༽། ༼འཇིག་རྟེན་གྱི་༽མགོ༷ན་པོ༷་སྲས༷་༼བྱང་སེམས་༽དང་བཅ༷ས་༼པ་༽རྣམ༷ས་༼ལ་༽མཆོ༵ད།། ཅེས་པ་སྟེ་ཚུལ་འདི་ནི་མཆོད་པ་ཐམས་ཅད་ལ་ཁྱད་པར་བྱེད་པ་བླ་ན་མེད་པའོ།། 

མཆོད་པའི་རྗེས་སུ་ཡོ༷ན་ཏ༷ན་རྒྱ༷་མཚོ༷་༼ལྟར་ཟད་མི་ཤེས་པའི་དཀོན་མཆོག་གསུམ་པོ་༽རྣམ༷ས་ལ༷་བད༵ག །བསྟོ༷ད་དབྱངས་ཡ༷ན་ལ༷ག་རྒྱ༷་མཚོ༷ས་བསྟོ༵ད།། བསྟོ༷ད་དབྱངས་སྙན༷་སྤྲི༷ན་༼ཏེ་ཚོགས་༽དེ༷་ད༷ག་ལ༵ས།། ངེ༷ས་པ༷ར་༼ཏེ་བདག་གི་སྨོན་པ་བཞིན་དུས་༽ཀུ༷ན་ཏུ༷་འབྱུ༷ང་གྱུ༷ར་ཅི༵ག། ཅེས་བསྟོད་པ་སྟེ་མཉེན་པ་དང་འཇམ་པ་དང་ཡིད་དུ་འོང་བ་ལ་སོགས་པའི་དབྱངས་ཀྱི་ཡན་ལག་དྲུག་ཅུ་མདོ་ལས་འབྱུང་བ་ཉི་ཁྲི་སྣང་བ་ལ་སོགས་པར་བཤད་པའི་ཚུལ་གྱིས་སོ།།

༈ ཕྱག་གི་ཡན་ལག་ད་ནི་ཕྱག་གི་ཡན་ལག་གི་དབང་དུ་མཛད་ནས་

འདས་མ་འོངས་ད་ལྟར་གྱི་དུ༷ས་གསུ༷མ་༼དུ་༽གཤེ༷གས་༼ཤིང་བཞུགས་༽པའི་༼ཡེ་ཤེས་མཐའ་ཡས་མངའ་བ་ཤེས་བྱ་ཀུན་ལ་ཁྱབ་པའི་༽སང༷ས་རྒྱ༷ས་ཀུ༵ན༼དང་༽།། ༼ལུང་རྟོགས་ཀྱི་༽ཆོ༷ས་དང་ཚོ༷གས་ཀྱི༷་མཆོ༷ག་༼རྒྱལ་སྲས་ཀྱི་དགེ་འདུན་གང་ཟག་ཆེན་པོ་བརྒྱད་དང་༽བཅ༷ས་༼པ་༽དཀོན་མཆོག་གསུམ་ལ༵། ཕྱོགས་བཅུའི་ཞི༷ང་རྡུ༷ལ་ཀུ༷ན་གྱི༷་གྲ༷ངས་སྙེ༷ད་ཀྱི༷། ལུ༷ས་དཔག་ཏུ་མེད་པར་དམིགས་ནས་༼ལུས་རེ་རེ་ལའང་། མགོ་ལག་ལྕེ་དཔག་མེད། ལྕེ་རེ་རེས་བསྟོད་པ་དཔག་མེད་འདོན། ལུས་རེ་རེས་ཡན་ལག་ལྔ་ས་ལ་བཏུད་ནས། ཡིད་དང་ཞིང་། ༽གུས་པར་བཏུ༷ད་པ༷ས་ནི༷་བད༷ག་ཕྱག༷་འཚ༵ལ ༼གུས་ན་ཡན་ལག་ལྔས་ནོན་པའི་བྱེ་མའི་གྲངས་དང་མཉམ་པའི་འཁོར་ལོས་སྒྱུར་བར་སྐྱེ་ལ། ཚངས་པ་མཚུངས་པར་སྤྱོད་པ་ལ་གནོད་པ་བྱས་ན་དགེ་རྩ་རྣམས་གཅོད་པར་གསུངས་སོ༽།། 

བྱང་ཆུབ་སེམས་ཀྱི༷་དབང་གིས་བལྟམ་པ་བསྟན་པ་ལ་སོགས་པའི་ས་གཞི༷་རྣམ༷ས་ད༵ང་། རྒྱལ་བའི་མཆོ༷ད་རྟེ༷ན་ཀུ༷ན་ལ༷འང་བད༷ག་ཕྱག༷་འཚ༵ལ། མཁ༷ན་པོ༷་དེ༷་བཞི༷ན་སློ༷བ་དཔོ༷ན་ད༵ང་།། གཞན་བརྟུ༷ལ་ཞུ༷གས་མཆོ༷ག་ལ༷་གནས་པ་༼སྟེ་ཉན་རང་བྱང་སེམས་སོ་སྐྱེ་༽རྣམས་ལའང་ཕྱག༷་འཚ༷ལ་ལོ༵།། དེ་དང་རྗེས་སུ་མཐུན་པར། གང་ལ་སྐྱབས་སུ་འགྲོ་བའི་ཡུལ་ནི། སྐྱབས་འགྲོ་བདུན་ཅུ་པར། སངས་རྒྱས་ཆོས་དང་དགེ་འདུན་ཏེ།། ཐར་པ་འདོད་པ་རྣམས་ཀྱི་སྐྱབས།།ཞེས་གསུངས་ལ། 

དེ་ལ་སྐྱབས་སུ་འགྲོ་བའི་ཚུལ་ནི། བྱང་ཆུབ་སྙི༷ང་པོ༷ར་མཆི༷ས་༼ཏེ་མ་ཐོབ་༽ཀྱི༷་བ༵ར།། སང༷ས་རྒྱ༷ས་རྣམ༷ས་ལ༷་སྐྱ༷བས་སུ༷་མཆི༵།། ཆོ༷ས་དང་བྱང་ཆུབ་སེམས་དཔ༷འ་ཡི༵།། ཚོ༷གས་ལ༷འ༷ང་དེ༷་བཞི༷ན་སྐྱ༷བས་སུ༷་མཆི༵།། ཞེས་པ་དང་། 

སྐྱབས་གནས་བསླབ་པ་སྒྲུབ་པའི་ཐབས་ནི། མྱ་ངན་ལས་འདས་པའི་མདོར། གང་ཞིག་སངས་རྒྱས་སྐྱབས་སོང་བས།། དེ་ནི་ཡང་དག་དགེ་བསྙེན་ཏེ།། ནམ་དུ་ཡང་ནི་ལྷ་གཞན་ལ།། སྐྱབས་སུ་འགྲོ་བ་མ་ཡིན་ནོ།། དམ་པའི་ཆོས་ལ་སྐྱབས་སོང་བས།། འཚེ་དང་གནོད་སེམས་སྤང་བར་བྱ།། དགེ་འདུན་ལ་ཡང་སྐྱབས་སོང་བས།། མུ་སྟེགས་ཅན་ལ་ཕྱག་མི་བྱ།། ཞེས་པ་དང་། དེ་ལ་ཕན་ཡོན་འབྱུང་བའི་ཚུལ་ནི། ཕག་མོའི་རྟོགས་པ་བརྗོད་པ་ལས། གང་དག་སངས་རྒྱས་སྐྱབས་སོང་བ།། དེ་དག་ངན་འགྲོར་འགྲོ་མི་འགྱུར།། མི་ཡི་ལུས་ནི་སྤངས་ནས་ཀྱང་། དེ་དག་ལྷ་ཡི་ལུས་ཐོབ་བོ།། ཞེས་ཆོས་དང་དགེ་འདུན་ལ་ཡང་སྦྱར་བ་དང་། མདོ་སྡེའི་རྒྱན་ལས་ཀྱང་། འཚེ་བ་དག་ནི་ཐམས་ཅད་དང་། ཐབས་མ་ཡིན་དང་ངན་སོང་དང་། འཇིག་ཚོགས་ཐེག་པ་དམན་དག་ལས།། སྐྱོབ་ཕྱིར་སྐྱབས་ཀྱི་དམ་པའོ།། ཞེས་གསུངས་པའོ།།

༈ སྡིག་པ་བཤགས་པ། དེའི་རྗེས་སུ་སྡིག་པ་བཤགས་པར་བཞེད་ནས། 

ཡུལ་ཕྱོ༷གས་རྣམ༷ས་ཀུ༷ན་ན༷་བཞུ༷གས་པ༷་ཡི༵། རྫོ༷གས་ས༷ངས་རྒྱ༷ས་དང་བྱང་ཆུབ་སེ༵མས།། ཐུ༷གས་རྗེ༷་ཆེ༷ན་པོ༷་མང༷འ་རྣམ༷ས་༼མདུན་དུ་དམིགས་༽ལ༵།། རྣམ་པ་ལུས་ཀྱིས་ཐ༷ལ་མོ༷་སྦྱ༷ར་ཏེ༷་ངག་ཏུ་གསོ༷ལ་བ༷་ནི༵། 

དུས་ཐོ༷ག་མ༷་མེ༷ད་ལྡན༷་འཁོ༷ར་བ༷་ན༵ས། ༼འཁོར་བའི་༽ཚེ༷་ར༷བས་འདི༷་འ༷མ་སྔོན་གྱི་སྐྱེ་བ་གཞ༷ན་ད༷ག་ལ༵། རྒྱུ་བད༷ག་གི༷ས་མ༷་འཚ༷ལ་མ་ཤེས་པའི་དབང་གིས་ངོ་བོ་རང་གིས་སྡི༷ག་བགྱི༷ས་པ༷འ༵མ། གཞན་བགྱི༷ད་དུ༷་བཙ༷ལ་བ༷་ཉི༷ད་དང་ནི༵། 

གཏི༷་མུ༷ག་འཁྲུ༷ལ་བ༷ས་བད༷ག་༼ཟིལ་གྱིས་༽ནོ༷ན་ཏེ༵།། སྡིག་པ་ལ་རྗེ༷ས་སུ༷་ཡི༷་ར༷ང་ག༷ང་བགྱི༷ས་པ༵།། ནོ༷ངས་པ༷་༼སྟེ་ཉེས་པ་༽དེ༷་ནི༷་མཐོ༷ང་ཞིང་རྟོགས་པར་བགྱི༷ས་ན༵ས། བས༷མ་པ༷་༼ཞེ་༽ཐ༷ག་༼པ་ནས་འགྱོད་༽པ༷ས་མགོ༷ན་༼པོ་སྲས་བཅས་༽ལ༷་བཤ༵གས་པའོ།། 

ཁྱད་པར་བད༷ག་གི༷ས་ཡོན་ཏན་གྱི་ཞིང་དཀོ༷ན་མཆོ༷ག་གསུ༷མ་དང་ནི༵། ཕན་པའི་ཞིང་ཕ༷་མ༷འ༷མ་བཀུར་བར་འོས་པའི་བླ༷་མ༷་གཞ༷ན་ད༷ག་ལ༵། ཀུན་སློང་ཉོ༷ན་མོ༷ངས་༼ཏེ་གནོད་སེམས་ཀྱི་༽ སྒོ༷་ན༷ས་ངོ་བོ་ལུ༷ས་ང༷ག་ད༵ང་། ཡི༷ད་ཀྱི༷ས་ནོ༷ངས་བགྱི༷ས་ག༷ང་ལ༷གས་པ༵།། 

༼ཆགས་སོགས་ཉོན་མོངས་པའི་༽ཉེ༷ས་པ༷་དུ༷་མ༷ས་སྐྱོ༷ན་འབའ་ཞིག་ཏུ་ཆ༷གས་ཤིང་གནས་པ༵འི། སྡི༷ག་ལྡན༷་བད༷ག་གི༷ས་སྡི༷ག་པ༷་ག༵ང་༼གིས་འབྲས་བུ་མནར་མེད་སོགས་བསྐྱེད་པས༽།། ཤི༷ན་ཏུ༷་ལྕི་ཞིང་མི༷་བཟ༷ད་པ་བགྱི༷ས་པ༷་དེ༵། ཐ༷མས་ཅ༷ད་དྲན་ཅིང་གནོང་བས་༼འཇིག་རྟེན་གྱི་༽འདྲེ༷ན་པ༷་རྣམ༷ས་ལ༷་༼སོ་སོར་༽འཆ༵གས་སོ།། 

གལ་ཏེ་མ་བཤགས་ན་བད༷ག་ནི༷་༼འཁོར་བར་འཆིང་བའི་༽སྡི༷ག་པ༷་མ༷་བྱང་༼ཞིང་མ་ཟད་༽པ༵འི། སྔོ༷ན་དུ༷་འགུ༷མ་པ༷ར་འགྱུ༷ར་དུ༷་འཆི༵།། དེས་ན་ཐབས་ཇི༷་ལྟར༷་བྱས་ན་འདི༷་ལ༷ས་ངེ༷ས་ཐ༷ར་བ༵ར། མྱུ༷ར་བ༷འི་ཚུ༷ལ་གྱི༷ས་བསྐྱ༷བ་༼ཅིང་བདེ་བའི་ཐབས་བསྟན་༽ཏུ༷་གསོ༵ལ།། 

ཡི༷ད་བརྟན༷་༼ནི་ཡིད་ཆེས་བྱར་༽མི༷་རུ༷ང་༼བའི་༽འཆི༷་བད༷ག་འདི༵།། བདག་གི་བྱ་བ་འདི་ནི་བྱས༷་དང་གཞན་ནི་མ༷་བྱས༷་སོ་ཞེས་གསོལ་བ་བཏབ་ཀྱང་མི༷་སྡོ༷ད་པར་ཐོག་བཞིན་དུ་འབབ་པ༵ས། ན༷་༼བ་༽དང་མི༷་ན༷་༼ཞིང་བདེ་བར་གནས་༽ཀུ༷ན་གྱི༷ས་ཀྱང༷་། གློ༷་བུ༷ར་ཚེ༷་ལ༷་ཡི༷ད་མི༷་བརྟ༵ན་ནོ།། 

ལུས་ལོངས་སྤྱོད་སོགས་ཐ༷མས་ཅ༷ད་བོ༷ར་ཏེ༷་ཆ༷་དགོ༷ས་པ༵ར། བད༷ག་གི༷ས་དེ༷་ལྟར༷་མ༷་ཤེ༷ས་ན༵ས།། སྔར་མཛ༷འ་བ་བསྐྱང་བ་དང་མི༷་མཛ༷འ་བ་གཞོམ་པའི་དོ༷ན་གྱི༷་ཕྱི༵ར། ༼སྲོག་གཅོད་མ་བྱིན་ལེན་སོགས་༽སྡི༷ག་པ༷་རྣམ༷་པ༷་སྣ༷་ཚོ༷གས་བྱས༷་པ་འགྱོད་དོ་ཞེས་སུན་འབྱིན་པའོ།། 

གང་གི་དོན་དུ་སྡིག་པ་བྱས་པའི་མི༷་མཛ༷འ་༼བའི་དགྲ་༽རྣམ༷ས་ཀྱང༷་མེ༷ད་འགྱུ༷ར་ཞི༵ང་། མཛ༷འ་བ༷་རྣམ༷ས་ཀྱང༷་མེ༷ད་པ༷ར་འགྱུ༵ར།། བྱེད་པ་པོ་བད༷ག་ཀྱང༷་མེ༷ད་པ༷ར་འགྱུ༷ར་བ༷་སྟེ༷། དེ༷་བཞི༷ན་རྫས་ལ་སོགས་པ་ཐ༷མས་ཅ༷ད་མེ༷ད་པ༷ར་འགྱུ༵ར་བས་དེ་རྣམས་ཀྱི་དོན་དུ་སྡིག་པ་བྱས་པ་འཁྲུལ་ལོ་ཞེས་པའོ།། 

བག་ཆགས་རྗེས་སུ་འབྲང་ངམ་སྙམ་ན་མ་ཡིན་ཏེ། རྨི༷་ལ༷མ་ཉམ༷ས་སུ༷་མྱོ༷ང་བ༷འི་བདེ་སྡུག་སད་པ་ན་རྗེས་སུ་མི་འབྲང་བ་བཞི༵ན། ༼བདེ་སྡུག་གི་རྒྱུའི་༽དངོ༷ས་པོ༷་ག༷ང་དང་ག༷ང་༼ཚེ་འདིར་༽སྤྱ༷ད་པ༵།། དེ༷་དང་དེ༷་ནི་༼ཕྱིས་ཡུན་རིང་པོར་སོང་ནས་༽དྲན༷་པའི་ཡུ༷ལ་དུ༷་འགྱུ༵ར་བ་ཙམ་སྲིད་ཀྱི། ༼སྔར་༽འད༷ས་པ༷་ཉིད་ཀྱི་ཕྱིར་ཐ༷མས་ཅ༷ད་མཐོ༷ང་བར་ནི་མི༷་འགྱུ༵ར་རོ།། 

གལ་ཏེ་མཐོང་ན་རེ༷་ཤི༷ག་གསོ༷ན་ཚེ༷་འདི༷་ཉི༷ད་ལ༵། མཛ༷འ་དང་མི༷་མཛ༷འ་དུ༷་མ༷་འད༵ས་ཏེ་མ་མཐོང་བས་གསལ་ལོ།། འོན་ཀྱང་དེ༷་ད༷ག་དོ༷ན་དུ༷་བྱས༷་པའི་སྡི༵ག། ༼རྣམ་སྨིན་ཡིད་དུ་མི་འོང་བ་དྲག་པོ་འབྱིན་པས་༽མི༷་བཟ༷ད་ག༷ང་ཡི༷ན་རང་གི་མདུ༷ན་ན༷་གན༵ས་༼ཏེ་བདག་གི་རྗེས་སུ་འབྲང་༽ བས་ཀྱང་འཁྲུལ་ལོ།། 

དེ༷་ལྟར༷་༼སྐྱེ་བ་སྔ་མ་ནས་ཐམས་ཅད་བོར་ཏེ་འོང་བ་དང་། ཐམས་ཅད་བོར་ཏེ་སྐྱེ་བ་གཞན་དུ་འགྲོ་དགོས་པས་༽བད༷ག་ནི༷་༼མགྲོན་པོ་ལྟ་བུར་༽གློ༷་བུ༷ར་༼དུ་འགྲོ་བ་ཡིན་ནོ་༽ཞེ༵ས།། བད༷ག་གི༷ས་རྟོ༷གས་པ༷ར་མ༷་གྱུ༷ར་པ༵ས།།གཏི༷་མུ༷ག་༼གི་དབང་གིས་མཛའ་བ་ལ་༽ཆ༷གས་དང་༼བ་དང་མི་མཛའ་བ་ལ་༽ཞེ༷་སྡ༷ང་གི༵ས།། སྡི༷ག་པ༷་རྣམ༷་པ༷་དུ༷་མ༷་བྱས༷་ཏེ་འགྱོད་པའོ།། 

ཉི༷ན་མཚ༷ན་སྡོ༷ད་པ༷་འོ༷ང་མེ༷ད་པ༵ར།། ཚེ༷་འདི༷་རྟག༷་ཏུ༷་འགོ༷ད་པས་འབྲིད་པར་འགྱུ༷ར་ཞི༵ང་། སྣོ༷ན་པ༷་༼སྟེ་འཕེལ་བྱེད་༽གུ༷ད་ན༷ས་འོ༷ང་མེ༷ད་ན༵།། བད༷ག་ལྟ༷་༼ངེས་པར་༽འཆི༷་བར་ཅི༷ས་མི༷་འགྱུ༵ར་ཏེ་སྐྱེས་པ་ལ་འཆི་བས་ཁྱབ་པའི་ཕྱིར་འབད་དགོས་སོ།། 

འདུ་འཛི་ལ་ཆགས་པར་མི་ཁོམ་སྟེ་འཆི་དུས་བད༷ག་ནི༷་མ༷ལ་ན༷་འདུ༷ག་བཞི༷ན་དུ༵། གཉེ༷ན་བཤེ༷ས་ཀུ༷ན་གྱི༷ས་མཐ༷འ་བསྐོ༷ར་ཡ༵ང་། སྲོ༷ག་འཆ༷ད་པ༷་ཡི༷་ཚོ༷ར་བ༷་ད༵ག། བད༷ག་ཉི༷ད་གཅི༷ག་པུ༷ས་མྱོ༷ང་བར་འགྱུ༵ར་༼གྱི་གཉེན་བཤེས་ཀྱིས་སྡུག་བསྔལ་ཆ་ཙམ་ཡང་མི་ལེན་ཞིང་མི་ཕན་ན་༽བའི་ཕྱིར་དང་། 

༼དམྱལ་སོགས་སུ་༽གཤི༷ན་རྗེ༷་ཕོ༷་ཉ༷ས་ཟི༷ན་པ༷་ལ༵།། གཉེ༷ན་པ༷ས་ཅི༷་ཕ༷ན་བཤེ༷ས་ཅི༷་ཕ༵ན་ཏེ་སུས་ཀྱང་ཕན་མི་ནུས་པའི་ཕྱིར་དང་། དེ༷་ཚེ༷་བསོ༷ད་ན༷མས་གཅི༷ག་པུ་སྐྱ༷བས་ཡིན་ན༵། ༼བསོད་ནམས་༽ དེ༷་ཡ༷ང་བད༷ག་གི༷ས་མ༷་བསྟེ༷ན་པའི་ཕྱིར་ཤིན་ཏུ་འགྱོད་དོ༵།། 

རྒྱལ་པོ་ལ་གདམས་པའི་མདོར། འགྲོ་བ་གཞན་དག་ཏུ་ནི་རྒྱུ། མལ་གྱི་ཐ་མར་ནི་ཉལ། སྲོག་ནི་ཅུང་ཟད་ཅིག་ལུས། གཤིན་རྗེའི་སྐྱེས་བུས་ནི་འཇིགས་སྐྲག །བྱུར་གྱི་དབང་དུ་ནི་སོང་། དབུགས་རྒྱུ་བ་ནི་ཆད། ཁ་དང་སྣ་ནི་གདངས། སོ་ནི་གཙིགས། ཕ་མ་དང་ཕུ་ནུ་དང་སྲིང་མོ་དང་བུ་དང་བུ་མོས་ནི་བསྐོར། དབུགས་ནི་ཆད། ནོར་བགོ་བཤའ་བྱ་ཞེས་ནི་ཟེར། ཀྱི་ཧུད་མ། ཀྱི་ཧུད་ཕ། ཀྱི་ཧུད་བུ་ཞེས་ནི་ཟེར་བ་ན་ཆོས་མ་གཏོགས་པ་སྐྱབས་གཞན་མེད། མགོན་གཞན་མེད། གནས་གཞན་མེད། དཔུང་གཉེན་གཞན་མེད་དོ།། རྒྱལ་པོ་ཆེན་པོ་དེའི་ཚེ་དེའི་དུས་ན་ཆོས་ནི་གླིང་དང་གནས་དང་མགོན་དང་རྟེན་པར་འགྱུར་རོ།། ཞེས་གསུངས་སོ།། 

མགོ༷ན་པོ༷་ཞེས་བོས་ནས་༼ལང་ཚོ་གཟུགས་ནོར་དབང་ཆེ་རྒྱགས་སོགས་ཀྱིས་༽བ༷ག་མེ༷ད་༼པར་གྱུར་པ་༽བད༷ག་གི༷ས་ནི༵། ༼དམྱལ་སོགས་ཀྱི་སྡུག་བསྔལ་བའི་༽འཇི༷གས་པ༷་འདི༷་འདྲ༷་༼འབྱུང་བར་༽མ༷་འཚ༷ལ་ན༵ས།། མི༷་རྟག༷་ཚེ༷་འདི༷འི་ཆེ༷ད་ད༷ག་ཏུ༵།། སྡི༷ག་པ༷་མ༷ང་པོ༷་ཉེ༷་བར་བསྒྲུ༵བས་ཏེ་འགྱོད་པའོ།། 

༼ཆད་ལས་ཕོག་པའི་༽སྐྱེ༷་བོ༷་༼འགའ་རྐང་ལག་སོགས་༽ཡ༷ན་ལ༷ག་གཅོ༷ད་པའི་ས༵ར།། དེ༷་རི༷ང་སྐལ་བ་མཉམ་པས་ཁྲི༷ད་པ༷འ༷ང་བྲེ༷ད་འགྱུ༷ར་ཏེ༵། ༼སྐོམ་པས་༽ཁ༷་སྐ༷མ་མི༷ག་རྩ༷་ང༷ན་༼པ་དམའ་བར་གྱུར་པ་ལུས་འདར་སྨྲེ་སྔགས་འདོན་པ་༽ལ༷་སོ༵གས།། སྔ༷་ལ༷ས་གཞ༷ན་དུ༷་འགྱུ༷ར་སྣ༷ང་ན༵།། 

༼འཆི་བའི་ཚེ་༽སྐལ་བ་མི་མཉམ་ལ་གཤི༷ན་རྗེ༷འི་ཕོ༷་ཉ༷་༼འཇིགས་སུ་རུང་བའི་གཟུགས་ཅན་༽འཇི༷གས་འཇི༷གས་ལྟ༵འི། ཤ༷་ཚུ༷གས་༼ཏེ་དབྱིབས་༽ ཅ༷ན་གྱི༷ས་བཟུ༷ང་གྱུ༷ར་ཅི༵ང་། དམྱལ་སོགས་ཀྱི་འཇི༷གས་ཆེ༷ན་༼སྡུག་བསྔལ་བཟོད་དཀའ་བའི་༽ན༷ད་ཀྱི༷ས་ཐེ༷བས་གྱུ༷ར་པ༵། ར༷བ་ཏུ༷་ཉམ༷་ཐ༷ག་པ་ན་མི་གཙང་བ་ལུག་པ་ལ་སོགས་༼སུ་གྱུར་པའི་གནས་སྐབས་ན་བསོད་ནམས་བྱེད་པ་ལྟ་༽སྨོ༷ས་ཀྱང་ཅི༷་དགོ༵ས།། 

ཐུགས་རྗེ་ཅན་སུ༷་ཞི༷ག་འཇི༷གས་ཆེ༷ན་འདི༷་ལ༷ས་བད༵ག །ལེ༷གས་པ༷ར་སྐྱོ༷བ་པ༷ར་བྱེ༷ད་འགྱུ༷ར་ཞེ༵ས་སྨྲ་ཞིང་། བྲེ༷ད་ཤ༷་མངོན་དུ་ཐོ༷ན་༼ཏེ་རྔམས་པ་༽པའི་མི༷ག་བགྲ༷ད་ན༵ས། ཕྱོ༷གས་བཞི༷ར་སྐྱ༷བས་ད༷ག་ཚོ༷ལ་བར་བྱེ༵ད།། 

༼དགེ་བ་བྱས་ན་དེ་དུས་སྐྱབས་རྙེད་པ་ལ༽ཕྱོ༷གས་བཞི༷ར་༼གང་དུའང་༽སྐྱ༷བས་མེ༷ད་མཐོ༷ང་ན༷ས་ནི༵།། དེ༷་ན༷ས་ཀུ༷ན་ཏུ༷་ཡི༷་མུ༷ག་འགྱུ༵ར།།དམྱལ་སོགས་ཀྱི་གན༷ས་དེ༷ར་སྡིག་ཅན་ལ་སྐྱ༷བས་ཡོ༷ད་མ༷་ཡི༷ན་ན༵། དེ༷་ཚེ༷་བད༷ག་གི༷ས་ཇི༷་ལྟར༷་བྱ༷་སྟེ་འགྱོད་པ་འཕྱིས་པའོ།།

དེ༷་བ༷ས་ད་ལྟ་རྒྱ༷ལ་བ༷་འགྲོ༷་བ༷འི་༼དབུགས་འབྱིན་ཞིང་ཡིད་བརྟན་པའི་གནས་སུ་གྱུར་པ་༽མགོ༵ན༼པོ༽།། འགྲོ༷་བ༷་༼སྡུག་བསྔལ་ལས་༽སྐྱོ༷བ་པའི་དོ༷ན་བརྩོ༷ན་པ༵།། ༼ཐམས་ཅད་དུ་ནུས་པ་དཔག་མེད་མངའ་བས་༽སྟོ༷བས་ཆེ༷ན་༼དེས་སྡུག་བསྔལ་གྱི་༽འཇི༷གས་པ༷་ཀུ༷ན་སེ༷ལ་༼བར་བྱེད་པ་༽ལ༵།། དེ༷་རི༷ང་ཉི༷ད་ན༷ས་སྐྱ༷བས་སུ༷་མཆི༵།།

རྒྱལ་བ་དེ༷་ཡི༷ས་ཐུ༷གས་སུ༷་ཆུ༷ད་༼པ་སྟེ་མངོན་དུ་བྱས་༽པའི་ཆོ༵ས། ༼འགོག་ལམ་ཉོན་མོངས་པའི་གཉེན་པོ་གྱུར་པས་༽འཁོ༷ར་བ༷འི་འཇི༷གས་པ༷་སེ༷ལ་བ༷་ད༵ང་།། ༼ཕྱིར་མི་ལྡོག་པའི་༽བྱང་ཆུབ་སེམས་དཔའི་ཚོ༷གས་དགེ་འདུན་ལ༷་ཡ༵ང་། དེ༷་བཞི༷ན་ཡ༷ང་ད༷ག་༼པར་གཡོ་སྒྱུ་དང་ཐེ་ཚོམ་མེད་པར་༽སྐྱ༷བས་སུ༷་མཆི༵།། 

བད༷ག་ནི༷་༼དམྱལ་སོགས་ཀྱི་༽འཇི༷གས་པ༷ས་རྣམ༷་སྐྲ༷ག་པ༵ས།། བྱང་སེམས་ཀུ༷ན་ཏུ༷་བཟ༷ང་ལ༷་བད༷ག་ཉི༷ད་འབུ༵ལ།། འཇ༷མ་པའི་དབྱངས་ལ༷འ༷ང་གཞན་གྱིས་མ་སྐུལ་ཡང་བད༷ག་ཉི༷ད་ཀྱི༵ས། བད༷ག་གི༷་ལུ༷ས་འདི༷་དབུ༷ལ་བར་བགྱི༵།། 

༼སེམས་ཅན་ལ་༽ཐུ༷གས་རྗེ༷ས་གཞན་དོན་སྤྱོ༷ད་པ༷་མ༷་འཁྲུ༷ལ་བ༵འི། ༼འགྲོ་བ་སྡུག་བསྔལ་བ་རྣམས་ལ་༽སྤྱ༷ན་ར༷ས་༼ཀྱིས་འཚོ་ཞིང་༽གཟི༷གས་༼པའི་༽མགོ༷ན་༼པོ་༽དེ༷་ལ༷་ཡ༵ང་༼སྡུག་བསྔལ་ཞིང་༽།། ཉམ༷་ཐ༷ག་༼ནས་བྲེད་པའི་༽ང༷་རོ༷ས་འོ༷་དོ༷ད་འབོ༵ད།། སྡི༷ག་ལྡན༷་བད༷ག་ལ༷་བསྐྱ༷བ་ཏུ༷་གསོ༵ལ།། 

༼སྡིག་པ་ལས་རིང་དུ་སོང་བས་༽འཕ༷གས་པ༷་༼སྟོང་ཉིད་ཀྱི་ཏིང་ངེ་འཛིན་ལ་བདེན་པས་༽ན༷མ་མཁ༷འི་སྙི༷ང་པོ༷་ད༵ང་།། ༼ས་ཁམས་དག་པར་བྱེད་པས་༽ས༷་ཡི༷་སྙི༷ང་པོ༷་ད༷ག་དང་ནི༵།། བྱམས་པ་དང་སྒྲིབ་པ་རྣམ་སེལ་ལ་སོགས་ཐུ༷གས་རྗེ༷་ཆེ༷་མགོ༷ན་ཐ༷མས་ཅ༷ད་ལ༵། སྐྱ༷བས་ཚོ༷ལ་སྙི༷ང་ན༷ས་འོ༷་དོ༷ད་འབོ༵ད།། 

མཐུ་སྟོབས་ཅན་ག༷ང་ཞི༷ག་མཐོ༷ང་ན༷་གཤི༷ན་རྗེ༷་ཡི༵། ཕོ༷་ཉ༷་དང་ལ༷་སོ༷གས་ཀྱི་སྒྲས་གནོད་སྦྱིན་དང་སྲིན་པོ་ལ་སོགས་སྡ༷ང་བ༷་རྣམ༷ས། སྐྲ༷ག་ན༷ས་ཕྱོ༷གས་བཞི༷ར་འབྱེ༷ར་༼ཞིང་འབྲོས་པར་༽བྱེ༷ད་པ༵།། དཔལ་ཕྱག་ན་རྡོ༷་རྗེ༷་ཅ༷ན་ལ༷་སྐྱ༷བས་སུ༷་མཆི༵།། 

སྔོ༷ན་ཆ༷ད་རྒྱལ་བ་སྲས་བཅས་ཁྱེ༷ད་ཀྱི༷་བཀ༷འ་སྡིག་པ་ཅི་ཡང་མི་བྱ་སྟེ།། དགེ་བ་ཕུན་སུམ་ཚོགས་པར་སྤྱད།། ཅེས་གསུངས་པ་ལ༷ས་འད༵ས། ད༷་ནི༷་༼མི་འདོད་པའི་འབྲས་བུ་དམྱལ་སོགས་ཀྱི་༽འཇི༷གས་པ༷་ཆེ༷་མཐོ༷ང་ན༵ས།། ཁྱེ༷ད་ལ༷་སྐྱ༷བས་སུ༷་མཆི༷་ལ༷གས་ཀྱི༷ས།། ༼སྔར་བསགས་སྡིག་པའི་འབྲས་བུ་མི་བཟད་པའི་༽འཇི༷གས་པ༷་མྱུ༷ར་དུ༷་བས༷ལ་དུ༷་གསོ༵ལ།།

རླུང་མཁྲིས་བད་ཀན་འདུས་པའི་ནད་རེ་རེ་ལ་དུས་མིན་འཆི་བ་བརྒྱ་དང་། དུས་སུ་འཆི་བ་གཅིག་སྟེ་བརྒྱ་རྩ་གཅིག་རེར་ཕྱེ་བའི་ཐ༷་མ༷ལ་ན༷ད་ཀྱི༷ས་འཇི༷གས་ན༷་ཡ༵ང་། སྨ༷ན་པའི་ང༷ག་བཞི༷ན་བྱ༷་དགོ༷ས་ན༵།། ཉོན་མོངས་དུག་གསུམ་ཆ་མཉམ་དང་བཅས་པ་རེ་རེ་ལ་གཉེན་པོ་མེད་པ་བརྒྱ་དང་ཡོད་པ་གཅིག་རེར་ཕྱེ་བ་བཞི༷་བརྒྱ༷་རྩ༷་བཞི༷འི་ན༷ད་ཀྱི༷ས་ནི༵། ཟི༷ན་པ༷ར་གྱུར་པ༷ས་རྒྱལ་བའི་གསུང་བཞིན་བྱ་བ་སྨོ༷ས་ཅི༷་དགོ༵ས་ཏེ། 

ཉོན་མོངས་པ་དེ༷་གཅི༷ག་གི༷ས་ཀྱང༷་འཛ༷མ་གླི༷ང་ན༵། གན༷ས་པའི་མི༷་ཀུ༷ན་མ་བྲལ་བར་དུ་རླ༷ག་བྱེ༷ད་པ༵། དེ༷་ད༷ག་གསོ༷་བ༷འི་སྨ༷ན་༼ཞིག་ཡོད་ཅེས་༽གཉེན་པོ་ལས་གཞ༷ན་ནི༵། ཕྱོ༷གས་རྣམ༷ས་ཀུ༷ན་ན༷ས་མི༷་རྙེ༷ད་ན༵།། 

དེ༷་ལ༷་སྨ༷ན་པ༷་ཐ༷མས་ཅ༷ད་མཁྱེ༵ན་པ། ཉོན་མོངས་ཀྱི་ཟུ༷ག་རྔུ༷་ཐ༷མས་ཅ༷ད་འབྱི༷ན་པ༷་ཡི༵། བཀ༷འ་ལྟར༷་གཉེན་པོ་མི༷་བྱེ༷ད་སེམས་པ༷་ནི༵། ཤི༷ན་ཏུ༷་གཏི༷་མུ༷ག་ཅན་༼བདག་པས་གཞན་དུ་༽སྨད༷་པའི་གན༵ས་ཡིན་པའི་ཕྱིར་རོ།།

ངམ་གྲོག་ལ་སོགས་གཡ༷ང་ས༷་ཐ༷་མ༷ལ་ཆུ༷ང་ངུ༷་ལ༷འ༵ང་། བ༷ག་ཡོ༷ད་གན༷ས་པ༷ར་བྱ༷་དགོ༷ས་ན༵།། སྡིག་པས་དཔ༷ག་ཚ༷ད་སྟོ༷ང་༼འདི་འོག་སྟོང་ཕྲག་ཉི་ཤུ་ན།།མནར་མེད་པའོ་དེ་ཙམ་མོ།།༽ སོགས་ཀྱི་འོག་ངན་སོང་དུ༷་ལྟུ༷ང་བ༷་ཡི༵། ཚེ་ཚད་བསྐལ་པའི་ཚད་ཀྱིས་ཡུ༷ན་རི༷ང་བའི་གཡ༷ང་ས༷ར་ལ་བག་ཡོད་པ་སྨོ༷ས་ཅི༷་དགོ༵ས།། 

མྱུར་དུ་མ་འབད་ཀྱང་དེ༷་རི༷ང་ཁོ༷་ན༷་མི༷་འཆི༷་ཞེ༵ས། བདེ༷་བར་འདུ༷ག་པ༷་རི༷གས་པ་མ༷་ཡི༵ན་ཏེ། བད༷ག་ནི༷་མེ༷ད་པ༷ར་འགྱུ༷ར་བ༷འི་དུ༵ས།། དེ༷་ནི༷་གདོ༷ན་མི༷་ཟ༷་བར་འབྱུ༵ང་བའི་ཕྱིར་རོ།། 

བད༷ག་ལ༷་འཆི་བས་མི༷་འཇི༷གས་སུ༷་ཡི༷ས་བྱི༷ན་ནས། ༼དམྱལ་སོགས་ཀྱི་སྡུག་བསྔལ་༽འདི༷་ལ༷ས་ཇི༷་ལྟར༷་ངེ༷ས་༼པར་༽ཐ༷ར་༼པར་༽འགྱུ༵ར་ཏེ། གདོ༷ན་མི༷་ཟ༷་བར་༼ཤི་ནས་༽མེ༷ད་༼པར་༽འགྱུ༷ར་དུ་ངེས་ན༵། ཅི༷་ཕྱི༷ར་བད༷ག་ཡི༷ད་བདེ༷་བར་༼གནས་པར་༽འདུ༵ག་སྟེ་འདུག་པ་མི་རིགས་པས་མྱུར་དུ་འབད་དོ།། 

སྔོ༷ན་ཆ༷ད་ཡང་ཡང་སྐྱེ་མྱོ༷ང་སྟེ༷་ཡང་ཡང་ཞི༷ག་པ༷་ལ༵ས། བད༷ག་ལ༷་འདུ་བྱེད་གྲུལ་ཐུབ་པའི་གདེང་ལྷག༷་པ༷་ཅི༷་ཡོ༷ད་ན༵། བད༷ག་ཉི༷ད་འདུས་བྱས་བསླུ་བ་དེ༷་ལ༷་མངོ༷ན་ཞེ༷ན་ན༵ས། བླ༷་མ༷་རྒྱལ་བ་སྲས་དང་བཅས་པའི༷་བཀ༷འ་དང་འག༷ལ་བར་བྱས༷་ན་འཁྲུལ་བར་སྟོན་པའོ།། 

རང་གི་གསོ༷ན་ཚེ༷་འདི༷་དང་དེ༷་བཞི༷ན་དུ༵། གཉེ༷ན་དང་བཤེ༷ས་པ༷་དང་ལོངས་སྤྱོད་སོགས་ཀྱང་རྣམ༷་སྤང༷ས་ན༵ས། རྣམ་ཤེས་གཅི༷ག་པུ༷་ག༷་ཤེ༷ད་ངེས་མེད་ཀྱི་གནས་སུ་འགྲོ༷་དགོ༷ས་ན༵། མཛ༷འ་དང་མི༷་མཛ༷འ་ཀུ༷ན་ལ་ཆགས་སྡང་སྤྱད་པ་ཅི༷་ཞིག་རུ༵ང་། ཞེས་པའོ།། 

རྒྱུ་མི༷་དགེ༷་བ༷་ལ༷ས་འབྲས་བུ་སྡུ༷ག་བསྔ༷ལ་འབྱུ༵ང་། དེ༷་ལ༷ས་ཇི༷་ལྟར༷་ངེ༷ས་ཐ༷ར་ཞེ༵ས།། ཉི༷ན་མཚ༷ན་རྟག༷་ཏུ༷་བད༷ག་གི༷ས་ནི༵།། འདི༷་ཉི༷ད་འབ༷འ་ཞི༷ག་བས༷མ་པའི་སྒཽ་ནས་སྡིག་པ་གཞོམ་པ་རི༵གས་སོ།། 

བད༷ག་ནི༷་མི༷་ཤེ༷ས་གཏི༷་མུ༷ག་པ༵ས།། ར༷ང་བཞི༷ན་གྱི་ཁ༷་ན༷་མ༷་ཐོ༷་བ་སྲོག་གཅོད་པ་ལ་སོགས་པའ༵མ། བཅ༷ས་པའི་སྡི༷ག་པ༷་རབ་ཏུ་བྱུང་བས་དུས་མ་ཡིན་པའི་ཁ་ཟས་ཟོས་པ་ལྟ་བུ་ག༷ང་ཡི༷ན་པ༵ས། ག༷ང་ཡ༷ང་རུ༷ང་བ༷་བགྱི༷ས་པ༷་རྣམ༷ས།། 

མགོ༷ན་པོ༷འི་སྤྱ༷ན་སྔ༷ར་མངོ༷ན་སུ༷མ་དུ༵།། ཐ༷ལ་སྦྱ༷ར་སྡུ༷ག་བསྔ༷ལ་འཇི༷གས་སེམས་ཀྱི༷ས།། ཡ༷ང་དང་ཡ༷ང་དུ༷་འགྱོད་པས་ཕྱག༷་འཚ༷ལ་ཏེ༵། དེ༷་ད༷ག་ཐ༷མས་ཅ༷ད་བཤ༷གས་པ༷ར་བགྱི༵འོ།། 

འདྲེ༷ན་པ༷་རྒྱལ་བ་སྲས་བཅས་རྣམ༷ས་ཀྱི༷ས་བད༷ག་གི༷་སྡི༵ག། ནོ༷ངས་པ༷་༼སྟེ་ཉེས་པ་ལ་ཉེས་པ་༽ལ༷གས་པ༷ར་བཟུ༷ང་དུ༷་གསོ༵ལ།། ༼ཉེས་པ་༽འདི༷་ནི༷་༼རྣམ་སྨིན་མི་བཟད་ཅིང་༽བཟ༷ང་པོ༷་མ༷་ལ༷གས་པ༵ས།། སླ༷ན་ཆ༷ད་བད༷ག་ནི༷་ཡོ༷ང་ཡེ་སྲོག་ལ་བབ་ཀྱང་མི༷་བགྱི༵ད་དོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་སྡི༷ག་པ༷་བཤ༷གས་པའི་ལེ༷འུ༷་སྟེ༷་གཉི༷ས་པ༷འོ༵།།

ལེའུ་གསུམ་པ། བྱང་ཆུབ་ཀྱི་སེམས་ཡོངས་སུ་གཟུང་བ།༈ སེམས་བསྐྱེད་པའི་སྦྱོར་བ་ལ། བསོད་ནམས་ལ་རྗེས་སུ་ཡི་རང་བའི་ཡན་ལག་སྡིག་པ་བཤགས་པའི་དེ་མ་ཐག་ཏུ་བསོད་ནམས་ལ་རྗེས་སུ་ཡི་རང་བའི་ཡན་ལག་འབྲེལ་བས་

སེམས་ཅ༷ན་ཀུ༷ན་གྱི༷་ང༷ན་སོ༷ང་གི༵། སྡུ༷ག་བསྔ༷ལ་ང༷ལ་བསོ༷འི་དགེ༷་བ༷་བསོད་ནམས་ཆ་མཐུན་གྱིས་མངོན་མཐོ་སྒྲུབ་པ་ད༵ང་། དེའི་བྱེད་ལས་སྡུ༷ག་བསྔ༷ལ་ཅ༷ན་ད༷ག་བདེ༷་བ་ལ་གན༷ས་པར་གྱུར་ཅིག་སྙམ་དུ་འབད་པ་བསོད་ནམས་ཆ་མཐུན་གྱི་དགེ་བ་ལ༵། དག༷འ་བ༷ས་རྗེ༷ས་སུ༷་ཡི༷་ར༷ང་ངོ༵་།།འདིར་སློབ་དཔོན་ཤེས་རབ་འབྱུང་གནས་ན་རེ། རྗེས་སུ་ཡི་རང་བ་ཡང་རྣམ་པ་གསུམ་སྟེ། ཡིད་དང་། ལུས་དང་། ངག་གིས་སོ།། དེ་ལ་ཡིད་ཀྱིས་ནི་སེམས་རབ་ཏུ་དང་བས་ཡང་དག་པར་དགའ་བར་བྱེད་པ་དང་། ལུས་ཀྱིས་ནི་བ་སྤུ་ཟིང་ཞེས་བྱེད་པ་དང་། མཆི་མ་འབྱུང་བ་དང་ལུས་འདར་བ་ལ་སོགས་པ་ཉམས་སུ་མྱོང་བ་དང་། ངག་གིས་ནི་ཡང་དག་པར་དགའ་བའི་སེམས་ཀྱིས་ལེགས་པར་བྱས་སོ་རབ་ཏུ་བྱས་སོ་བཟང་པོ་བྱས་སོ་ཞེས་དེ་ལྟར་ངག་ཏུ་བརྗོད་ཅིང་རྗེས་སུ་ཡི་རང་བར་བྱེད་པའོ།། ཞེས་གསུང་ངོ་། 

བྱང་ཆུབ་རྒྱུ༷ར་གྱུ༷ར་ཐར་པ་ཆ་མཐུན་གྱི་དགེ༷་བས༷གས་པ༵། དེ༷་ལ༷་རྗེ༷ས་སུ༷་ཡི༷་ར༷ང་ངོ༵་། དེས་ལུ༷ས་ཅ༷ན་འཁོ༷ར་བ༷འི་སྡུ༷ག་བསྔ༷ལ་ལ༵ས། ངེ༷ས་པ༷ར་ཐ༷ར་པའི་བྱེད་ལས་ལ༷འང་ཡི༷་ར༷ང་ངོ༵་། 

དེའི་འབྲས་བུ་སྐྱོ༷བ་པ༷་རྣམ༷ས་ཀྱི༷་བྱང་ཆུབ་ད༵ང་། རྒྱ༷ལ་སྲས༷་རྣམས་ཀྱི་ས༷་དང་ལམ་གྱི་རྟོགས་པ་ལ༷འ༷ང་ཡི༷་ར༷ང་ངོ༵་། སེམས་ཅ༷ན་ཐ༷མས་ཅ༷ད་བདེ༷་མཛ༷ད་པ༵འི།།རྒྱུ་ཐུ༷གས་བསྐྱེ༷ད་དགེ༷་བ༷་རྒྱ༷་མཚོ༷་ལྟར་ཡངས་ཤིང་གཏིང་ཟབ་པ་ད༵ང་། སེམས་ཅ༷ན་ཕ༷ན་པ༷ར་མཛ༷ད་པའི་འཕྲིན་ལས་རྣམ་དག་ལ༵། དག༷འ་བ༷ས་རྗེ༷ས་སུ༷་ཡི༷་ར༷ང་ངོ༵་། རྒྱལ་བའི་ཡུམ་ལས། ཀེའུ་ཤི་ཀ ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་སྲང་ཚད་ཀྱིས་གཞལ་བར་ནུས་ཀྱི། བྱང་ཆུབ་སེམས་དཔའ་སེམས་དཔའ་ཆེན་པོའི་རྗེས་སུ་ཡི་རང་བ་ལས་སྐྱེས་པའི་སེམས་བསྐྱེད་ན་དེའི་བསོད་ནམས་ཀྱི་ཚད་ནི་གཟུང་བར་མི་ནུས་སོ།། ཞེས་སོ།།
 
 ༈ བསྐུལ་བ།

བསྐུལ་བ་བསྟན་པའི་ཕྱིར་ཕྱོ༷གས་རྣམ༷ས་ཀུ༷ན་གྱི༷་སང༷ས་རྒྱ༷ས་ལ༵། ཐ༷ལ་མོ༷་སྦྱ༷ར་ཏེ༷་གསོ༷ལ་བ༷་ནི༵།། སེམས་ཅ༷ན་སྡུ༷ག་བསྔ༷ལ་མུ༷ན་འཐོ༷མས་ལ༵།། ཆོ༷ས་ཀྱི༷་སྒྲོ༷ན་མ༷འམ་སྣང་བ་རྒྱ་ཆེན་སྦ༷ར་དུ༷་གསོ༵ལ་ལོ།། 

རྒྱ༷ལ་བ༷་མྱ༷་ང༷ན་འད༷འ་བཞེ༷ད་ལ༵།། ཐ༷ལ་མོ༷་སྦྱ༷ར་ཏེ༷་གསོ༷ལ་བ༷་ནི༵།། འགྲོ༷་བ་འདི༷་རྣམས་མ་རིག་པས་འདོ༷ངས་པ༷ར་མི༷་དགོ༷ད་ཅི༵ང་། དེའི་དོན་དུ་བསྐ༷ལ་པ༷་གྲ༷ངས་མེ༷ད་བཞུ༷གས་པ༷ར་གསོ༵ལ་བ་གདབ་བོ།།

༈ བསྔོ་བའི་ཡན་ལག

ད་ནི་བསྔོ་བའི་ཡན་ལག་འབྲེལ་བས་དེ༷་ལྟར༷་མཆོད་པ་ལ་སོགས་པའི་ཡན་ལག་འདི༷་ད༷ག་ཀུ༷ན་བྱས༷་ཏེ༵། དགེ༷་བ༷་བད༷ག་གི༷ས་བས༷གས་པ༷་ག༵ང་ཡིན་པ༼འི་བསོད་ནམས་༽དེ༷ས་ནི༷་སེམས་ཅ༷ན་ཐ༷མས་ཅ༷ད་ཀྱི༷། སྡུ༷ག་བསྔ༷ལ་ཐ༷མས་ཅ༷ད་བས༷ལ་བར་ཤོ༵ག། 

ཁྱད་པར་སྡུག་པ་ལ་ཐུགས་བརྩེ་བ་བྱང་སེམས་ཀྱི་ཆེ་བ་མཚོན་པའི་འགྲོ༷་བ༷་༼ནད་ཀྱིས་གདུངས་པའི་༽ན༷ད་པ༷་རྣམས་ཇི༷་སྲི༷ད་དུ༵། ན༷ད་སོ༷ས་༼པར་༽གྱུ༷ར་གྱི༷་བར་དུ༷་ནི༵།། བདག་༼ནད་སེལ་བའི་༽སྨ༷ན་དང་༼སྨན་སྟེར་བའི་༽སྨ༷ན་པ༷་ཉི༷ད་ད༷ག་ད༵ང་། དེ༷་ཡི༷་༼རིམ་གྲོ་བྱེད་པའི་༽ན༷ད་གཡོ༷ག་བྱེ༷ད་པ༷ར་ཤོ༵ག། ཅེས་སྨོན་ནོ།། 

༼བཀྲེས་སྐོམ་གྱིས་གདུངས་པ་ལ་༽ཟ༷ས་དང་སྐོ༷མ་གྱི༷་ཆ༷ར་ཕ༷བ་སྟེ༷།། རིམ་པ་ལྟར་བཀྲེ༷ས་༼པ་སྟེ་ལྟོགས་པ་༽དང་སྐོ༷མ་པའི་༼གདུངས་པའི་༽གནོ༷ད་པ༷་བས༵ལ་ནུས་པར་གྱུར་ཅིག །ཁྱད་པར་མུ༷་གེ༷འི་བསྐ༷ལ་པ༷་བར་མ༷འི་ཚེ༵།། བད༷ག་ནི༷་ཟ༷ས་དང་སྐོ༷མ་དུ༷་གྱུ༵ར།། ཞེས་པ་ལ། མཛོད་དུ། བསྐལ་པ་མཚོན་དང་ནད་དང་ནི།། མུ་གེ་དག་གིས་ཚར་ཕྱིན་ཏེ།། ཞག་རྣམས་དང་ནི་ཟླ་བ་དང་།། ལོ་བདུན་རྣམས་ཏེ་གོ་རིམ་བཞིན།། ཞེས་གསུངས་པ་གསུམ་ག་ཚེ་ལོ་བཅུ་པ་ལ་འབྱུང་བ་འགྲེལ་པས་འཆད་ཅིང་། གདགས་པར་ནི་བཅུ་པ་ལ་མཚོན་གྱི་བསྐལ་པ་བར་མ་ཞག་བདུན་དང་། ཉི་ཤུ་པ་ལ་ནད་ཀྱི་བསྐལ་པ་བར་མ་ཟླ་བ་བདུན་དང་ཞག་བདུན་དང་། སུམ་ཅུ་པ་ལ་མུ་གེའི་བསྐལ་པ་བར་མ་ལོ་བདུན་དང་ཟླ་བ་བདུན་དང་ཞག་བདུན་འབྱུང་བར་གསུངས་ཏེ། བསྐལ་ཆེན་གྱི་བར་དུ་འབྱུང་བས་བསྐལ་པ་བར་མར་བཤད་དོ།། དེའི་མུ་གེའི་བསྐལ་པ་བར་མ་ལ་ནི་ཟས་སྐོམ་མེད་དེ་གཅིག་གིས་གཅིག་གི་ཤ་དང་རུས་པ་ཟ་བ་ཉིད་ཟས་ཡིན་ནོ།།ཁ་ཅིག་ནི་དེའང་མ་རྙེད་པས་འཆི་བར་འགྱུར་ཏེ། དེ་ལྟར་འགྲོ་བ་ཉམ་ཐག་པའི་དུས་སུ་བདག་ནི་ཟས་དང་སྐོམ་དུ་གྱུར་ཞེས་གསུངས་པ་ལྟར། དྲི་མ་མེད་པར་གྲགས་པས་བསྟན་པའི་མདོ་ལས་ཀྱང་། མུ་གེའི་བསྐལ་པ་བར་མ་ལ།། ཟས་དང་སྐོམ་དུ་བསྒྱུར་ནས་སུ།། བཀྲེས་ཤིང་སྐོམ་པ་མེད་བྱས་ཏེ།། སྲོག་ཆགས་རྣམས་ལ་ཆོས་སྟོན་ཏོ།། ཞེས་གསུངས་སོ།།

སེམས་ཅ༷ན་ཆོག་མི་ཤེས་པས་ཕོ༷ངས་ཤི༷ང་ནོར་མེད་པས་དབུ༷ལ་བ༷་ལ༵་དམིགས་ནས། བད༷ག་ནི༷་༼ནོར་ཅི་བླངས་ཀྱང་༽མི༷་ཟ༷ད་གཏེ༷ར་དུ་སྤྲུལ་པར་གྱུ༷ར་ཏེ༵། ཡོ༷་བྱ༷ད་མཁོ༷་རྒུ༷་རྣམ་པ་སྣ་༷ཚོ༷གས་སུ༵་བསྒྱུར་ནས། སོ་སོའི་མདུ༷ན་དུ༷་ཉེ༷་བར་གན༷ས་གྱུ༷ར་ཅི༵ག 

།༼དེ་ནས་བྱང་ཆུབ་བར་དུ་འགྲོ་བ་ཀུན་ལ་བདག་གི་༽ལུ༷ས་དང་དེ༷་བཞི༷ན་ལོ༷ངས་སྤྱོ༷ད་ད༵ང་།། ༼བུ་ཆུང་མ་ཁང་ཁྱིམ་སོགས་༽དུ༷ས་གསུ༷མ་༼དུ་བསག་པའི་སྦྱིན་ཚུལ་བསྒོམ་སོགས་ཀྱི་༽དགེ༷་བ༷་ཐ༷མས་ཅ༷ད་ཀྱང༷་། སེམས་ཅ༷ན་ཀུ༷ན་གྱི༷་༼མངོན་མཐོ་ངེས་ལེགས་ཀྱི་༽དོ༷ན་བསྒྲུ༷བ་ཕྱི༵ར།། ཕ༷ངས་པ༷་༼ལན་དང་རྣམ་སྨིན་གྱི་འབྲས་བུ་ལ་རེ་བ་༽མེ༷ད་པ༷ར་གཏ༷ང་བར་བྱ༷་སྟེ། 

༼ཟག་བཅས་ཀྱི་ཆགས་ཡུལ་ལུས་སོགས་༽ཐ༷མས་ཅ༷ད་གཞན་དོན་དུ་བཏ༷ང་བ༷ས་མྱ༷་ང༷ན་འད༵འ་༼སྟེ་ཐམས་ཅད་སྤངས་པ་ནི་མྱང་འདས་ཡིན་༽བའི་ཕྱིར་དང་། བད༷ག་བློ༷་མྱ༷་ང༷ན་འད༷ས་པ༷་བསྒྲུ༵བ་པའི་ཕྱིར་དང་། འཆི་དུས་ཐ༷མས་ཅ༷ད་གཏོ༷ང་བར་ཆ༷བས་གཅི༷ག་ལ༵༼དོན་མེད་དུ་བཏང་པས༽། ད་ལྟ་སེམས་ཅ༷ན་རྣམ༷ས་ལ༷་བཏ༷ང་བ༷་མཆོ༵ག་ཡིན་པའི་ཕྱིར་རོ།། བསླབ་བཏུས་སུའང་། བདག་གི་ལུས་དང་ལོངས་སྤྱོད་དང་། དགེ་བ་དུས་གསུམ་སྐྱེས་པ་རྣམས།། སེམས་ཅན་ཀུན་ལ་བཏང་བ་དང་། དེ་བསྲུང་དག་པ་སྤེལ་པའོ།། ཞེས་རྒྱས་པར་འཆད་ཅིང་། མ་འོངས་པ་ཡང་གཏང་དུ་རུང་སྟེ་ཞེན་པ་འགོག་པའི་བློ་སྦྱོང་བའི་ཕྱིར་རོ།། 

དེས་ན་བད༷ག་གི༷ས་ལུ༷ས་ཅ༷ན་ཐ༷མས་ཅ༷ད་ལ༵། ༼རང་རང་གི་འདོད་དོན་སྒྲུབ་པའི་དོན་དུ་༽ལུ༷ས་འདི༷་ཅི༷་བདེ༷ར་བྱི༷ན་ཟི༷ན་པ་ཉིད་ཀྱི༷ས། རྟག༷་ཏུ༷་གསོ༷ད་དང་༼ཚིག་ངན་གྱིས་༽སྨོ༷ད་པ༷འ༵མ།། ༼དབྱུག་པས་༽ བརྡེ༷ག་སོ༷གས་ཅི༷་དག༷ར་བྱེ༷ད་ཀྱང་སེམས་ཅན་ལ༷་ར༵ག་ལས་ཏེ་བདག་མི་དབང་བས་སོ།།

བད༷ག་གི༷་ལུ༷ས་ལ༷་རྩེ༷ད་མོ་བྱེ༷ད་ད༵མ། ༼མཐོ་འཚམས་པས་༽ཅོ༷་འདྲི༷་ག༷་ཞ༷འི་རྒྱུ༷་༼བཞད་གད་༽བྱེ༷ད་ཀྱ༵ང་༼རུང་༽།། བད༷ག་གི༷་ལུ༷ས་འདི༷་གཞན་དོན་དུ་བྱི༷ན་ཟི༷ན་གྱི༷ས། འདི༷་ཡི༷་༼བདེ་སྒྲུབ་སྡུག་བསྔལ་བསྲུང་སོགས་༽ཁ༷་ཏ༷ས་རང་དོན་ཅི༷་ཞི༷ག་བྱ༷། 

གཞན་དེ༷་ལ༷་གནོ༷ད་པར༷་མི༷་འགྱུ༷ར་བ༵འི། ༼དགེ་སྒྲུབ་སྡིག་སྤང་གི་༽ ལ༷ས་ག༷ང་ཡི༷ན་པ༷འ༷ང་བྱེ༷ད་དུ༷་ཆུ༵ག། བཏང་ནས་གཞན་ལ་ཕན་དགོས་པའི་ཕྱིར་བད༷ག་ལ༷་དམི༷གས་ན༷ས་ན༷མ་དུ༷་ཡ༵ང་། ༼སེམས་ཅན་༽འག༷འ་ཡ༷ང་དོ༷ན་མེ༷ད་༼པ་མི་འདོད་པའི་རྒྱུར་༽མ༷་གྱུ༷ར་ཅི༵ག། 

ཐ་ན་བད༷ག་ལ༷་དམི༷གས་ན༷ས་ག༷ང་ད༷ག་གི༵ས། རྒྱུད་ལ་༼ཀུན་ནས་མནར་སེམས་ཀྱི་༽ཁྲོ༷་༼བ༽འ༷མ་མ་ད༷ད་པའི་སེམས་བྱུ༷ང་ན༵་ཡང་། བདག་གི་ལུས་དེ༷་ཉི༷ད་རྟག༷་ཏུ༷་དེ༷་ད༷ག་གི༵།  དོ༷ན་གནོད་པ་དང་ཕན་པར་གང་བསམ་པ་ཀུ༷ན་འགྲུ༷བ་པའི་རྟེན་ནམ་རྒྱུ༷༷ར་གྱུ༷ར་ཅི༵ག། 

གལ་ཏེ་གནོད་སེམས་ངོས་སྐྱེས་ནས་ག༷ང་ད༷ག་བད༷ག་ལ༷་༼སྐུར་འདེབས་ཀྱི་སུན་འབྱིན་པའི་༽ཁ༷་ཟེ༷ར་ར༵མ། གཞ༷ན་ད༷ག་༼ལུས་སེམས་ཡིད་ཀྱིས་༽གནོ༷ད་པ༷ར་བྱེ༷ད་པ༷འ༵མ།། དེ༷་བཞི༷ན་༼དུ་མེད་པའི་རྐྱེན་སྒྲོ་བདགས་ནས་༽ཕྱ༷ར་ཀ༷་གཏོ༷ང་ཡ༷ང་རུ༵ང་། དེ་ཐ༷མས་ཅ༷ད་སྡིག་པ་མེད་པར་༼བླ་ན་མེད་པའི་༽བྱང་ཆུབ་ཀྱི་སྐ༷ལ་བ་དང་ལྡན༷་པར་གྱུ༵ར་ཅིག། 

དེ་བཞིན་དུ། བད༷ག་ནི༷་མགོ༷ན་༼སྐྱབས་༽མེ༷ད་༼པ་༽རྣམ༷ས་ཀྱི༷་མགོ༵ན་དུ་གྱུར་ཅིག། ལ༷མ་ཞུ༷གས་རྣམ༷ས་ཀྱི༷་དེ༷ད་དཔོ༷ན་ད༵ང་། ཆུ་ལ་བརྒ༷ལ་འདོ༷ད་རྣམ༷ས་ཀྱི༷་༼ཆུ་ཀླུང་ལས་སྒྲོལ་བའི་༽གྲུ༷་དང་ནི༵།། ༼རྒྱ་མཚོ་ལ་༽གཟི༷ངས་དང་༼ཆུ་བྲན་ལ་༽ཟ༷མ་པ༷་ཉི༷ད་དུ༷་གྱུ༵ར་ཅིག། 

མུན་པར་གནས་པ་མ༷ར་མེ༷་འདོ༷ད་པ་རྣམས་ལ༷་༼མུན་པ་སེལ་བའི་༽མ༷ར་མེ༷་ད༵ང་། གན༷ས་མ༷ལ་འདོ༷ད་ལ༷་གན༷ས་མ༷ལ་ད༵ང་། བད༷ག་ནི༷་ལུ༷ས་ཅ༷ན་༼རིམ་གྲོ་སྒྲུབ་པའི་དོན་དུ་༽བྲ༷ན་འདོ༷ད་པ༵།། ཀུ༷ན་གྱི༷་བྲ༷ན་༼དང་གཡོག་༽དུ༷་འགྱུ༷ར་བར་ཤོ༵ག། ཤོ་ལོ་ཀ་འདིར། ༼རིན་པོ་ཆེའི་༽གླི༷ང་དོ༷ན་གཉེ༷ར་ལ༷་གླི༷ང་དང་ནི༵། ཞེས་ཁ་ཅིག་ཏུ་འབྱུང་ཡང་རྒྱ་འགྲེལ་ན་མེད་ཅིང་རྐང་པ་ལྷག་པས་མ་དག་གོ། 

༼སེམས་ཅན་གྱི་རེ་བ་སྐོང་བའི་༽ཡི༷ད་བཞི༷ན་ནོ༷ར་བུ་དང་དེར་ལག་པ་བཅུག་ན་འདོད་རྒུ་འབྱུང་བའི་བུ༷མ་པ༷་བཟ༵ང་པོ་དང་། རི༷ག་སྔ༷གས་ཀྱི་མཐུས་ཅི་འདོད་གྲུ༷བ་པ་དང་གནོད་པ་༼དང་ནད་༽ཞི་བའི་སྨ༷ན་ཆེ༷ན་ད༵ང་། ༼བསམས་པའི་འབྲས་བུ་འབྱིན་པའི་༽དཔ༷ག་བས༷མ་གྱི༷་ནི༷་ཤི༷ང་ད༷ག་ད༵ང་། ལུ༷ས་ཅ༷ན་རྣམ༷ས་ཀྱི༷་ཅི་འདོ༷ད་གཞོར་ཡོད་པའི་འདོད་འཇོ༷ར་གྱུ༵ར་ཅིག། 

ས༷་སོ༷གས་འབྱུ༷ང་བ༷་ཆེ༷ན་པོ༷་བཞི་པོ་དངོས་པོ་ཐམས་ཅད་ཀྱི་རྒྱུ་དང་རྟེན་བྱེད་པ་ད༵ང་། ན༷མ་མཁ༷འ་ཀུན་ལ་ཁྱབ་པ་བཞི༷ན་དུ༷་རྟག༷་པ༷ར་ཡ༵ང་། སེམས་ཅ༷ན་དཔ༷ག་ཏུ༷་མེ༷ད་པ༷་ཡི༵།། རྣམ༷་མ༷ང་དུ་མའི་སྒོ་ནས་ཉེ༷ར་འཚོ༷འི་གཞི༷ར་ཡ༷ང་ཤོ༵ག། 

དེ༷་བཞི༷ན་ན༷མ་མཁ༷འི་མཐ༷ས་གཏུ༷གས་པ༵འི།། སེམས་ཅ༷ན་ཁ༷མས་ལ༷་དམིགས་ནས་རྣམ༷་པ་ཀུ༷ན་ཏུ༵། ཅི་འདོད་པ་སྤྲུལ་པ་ལ་དབང་བསྒྱུར་ནས་སེམས་ཅན་ཐ༷མས་ཅ༷ད་མྱ༷་ང༷ན་འད༷ས་འདས་ཀྱི་བར་དུ༵། བད༷ག་ནི༷་ཉེ༷ར་འཚོ༷འི་རྒྱུ༷ར་ཡ༷ང་ཤོ༵ག། ཅེས་པ་སྟེ། བཟང་པོ་སྤྱོད་པར། དེར་ནི་བདག་གིས་ལུང་བསྟན་རབ་ཐོབ་ནས།། སྤྲུལ་པ་མང་པོ་བྱེ་བ་ཕྲག་བརྒྱ་ཡི།།བློ་ཡི་སྟོབས་ཀྱིས་ཕྱོགས་བཅུ་རྣམས་སུ་ཡང་། སེམས་ཅན་ཕན་པ་མང་པོ་བྱེད་གྱུར་ཅིག། ཅེས་གསུངས་པའོ།།

༈ དངོས་གཞི་སྡོམ་པ་བླང་བའི་ཆོ་ག་དེ་ལྟར་སེམས་བསྐྱེད་པའི་སྦྱོར་བ་རྫོགས་ནས། ད་ནི་དངོས་གཞི་སྡོམ་པ་བླང་བའི་ཆོ་ག་ལ་འཇུག་སྟེ་དེའང་སྔར་བཞིན་སྦྱོར་བའི་སྐབས་སུ་སྐྱབས་འགྲོ་སྔོན་དུ་སོང་བའམ། མིན་ན་མཛོད་འགྲེལ་དུ། སྐྱབས་སུ་འགྲོ་བ་ནི་སྡོམ་པ་ཐམས་ཅད་ཀྱི་སྒོར་གྱུར་པའོ།། ཞེས་དང་། གཞན་ལས་ཀྱང་། སྡོམ་པ་ཀུན་ལ་ཡོད་མོད་ཀྱི།། སྐྱབས་སུ་མ་སོང་བ་ལ་མེད།། ཅེས་འབྱུང་བའི་ཕྱིར། 

སྐྱབས་འགྲོ་སྔོན་དུ་སོང་ནས། ཇི༷་ལྟར༷་སྔོ༷ན་གྱི༷་བདེ༷་གཤེ༷གས་ཀྱི༵ས།། ༼སྒྲིབ་གཉིས་སྤངས་ཤིང་གཞན་དོན་དུ་༽བྱང་ཆུབ་༼ནི་ཆོས་ཐམས་ཅད་རང་བཞིན་མེད་པར་ཐུགས་སུ་ཆུད་པའི་སངས་རྒྱས་ཏེ། དེ་ཐོབ་འདོད་ཀྱི་༽ཐུ༷གས་ནི༷་བསྐྱེ༷ད་པ༷་ད༵ང་། བྱང་ཆུབ་སེམས་དཔའི་བསླ༷བ་པ༷་ལ༵།། དེ༷་ད༷ག་རི༷མ་བཞི༷ན་གན༷ས་པ༷་ལྟར༷།། 

དེ༷་བཞི༷ན་འགྲོ༷་ལ༷་ཕ༷ན་དོ༷ན་དུ༵།། བྱང་ཆུབ་སེམས་ནི༷་བསྐྱེ༷ད་བགྱི༷་ཞི༵ང་། དེ༷་བཞི༷ན་དུ༷་ནི༷་བསླ༷བ་པ༷་ལ༷འ༵ང་། རི༷མ་པ༷་བཞི༷ན་དུ༷་བསླ༷བ་པ༷ར་བགྱི༵།། ཞེས་པ་ལན་གསུམ་གྱིས་སློབ་དཔོན་ནམ་སྐུ་གཟུགས་ཀྱི་སྤྱན་སྔར་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་དཔང་དུ་གསོལ་ནས་སྡོམ་པ་བླང་ངོ་། དེ་ལྟར་བླངས་པའི་གང་ཟག་གིས་བྱང་ཆུབ་སེམས་དཔའི་སྡོམ་པ་ཟུར་དུ་ནོད་མི་དགོས་ཏེ།  སེམས་བསྐྱེད་ནས་བསླབ་པ་ལ་སློབ་པར་དམ་བཅས་པ་ལས་ལྷག་པའི་སྡོམ་པ་མ་གསུངས་ཤིང་། འདི་ཉིད་བྱང་ཆུབ་སེམས་ཀྱི་སྡོམ་པ་བླང་བ་ཡིན་པ་ཡང་འགྲེལ་པ་རྣམས་ལས་བཤད་པའི་ཕྱིར་རོ།། ཇི་ལྟར་སྔོན་གྱི་ཞེས་པའི་ཚིག་ལ། འཇམ་དཔལ་ཞིང་བཀོད་ལས། འཁོར་བ་ཐོག་མ་མེད་པ་ཡི།། སྔོན་གྱི་ཐ་མ་ཇི་སྲིད་པར།། དེ་སྲིད་སེམས་ཅན་ཕན་དོན་དུ།། འཇིག་རྟེན་མགོན་པོའི་སྤྱན་སྔར་ནི།། རྫོགས་པའི་བྱང་ཆུབ་སེམས་བསྐྱེད་ཅིང་། སྤྱོད་པ་དཔག་ཡས་སྤྱད་པར་བགྱི།། ཞེས་གསུངས་པ་འདི་དཔེར་མཛད་དོ།།

 དེ་ནས་སྔར་བསྟན་པ་དེ༷་ལྟར༷་༼སྤྲོས་བྲལ་རྟོགས་པའི་༽བློ༷་དང་ལྡན༷་པ༷་ཡི༵ས།། ར༷བ་ཏུ་དད་པ་དང་དང་བ་བརྟན་པོས་བྱང་ཆུབ་སེམས་ཀྱི་སྡོམ་པ་དངོས་གཞི་བཟུ༷ང་ན༵ས། མཇུ༷ག་ཀྱང༷་རྒྱ༷ས་པ༷ར་བྱ༷་བ༷འི་ཕྱི༵ར།། ༼སེམས་བསྲུང་བ་དང་དག་པ་སྤེལ་བའི་ཕྱིར་༽སེམས་ནི༷་འདི༷་ལྟར༷་གཟེ༷ངས་བསྟོ༷ད་དོ༵།། 
 
 དེ༷ང་དུ༷ས་༼ཏེ་ཉི་མ་དེ་རིང་༽བད༷ག་མི་ཚེ༷་འབྲ༷ས་བུ༷་ཡོ༵ད་པར་གྱུར་ཏེ། མི༷་ཡི༷་སྲི༷ད་པ༷་༼དལ་འབྱོར་༽ལེ༷གས་པ༷ར་ཐོ༵བ་ཅིང་། སེམས་བསྐྱེད་པའི་དུས་དེ༷་རི༷ང་སང༷ས་རྒྱ༷ས་༼ཀྱི་གདུང་སོབ་པའི་༽རི༷གས་སུ༷་སྐྱེ༵ས་ནས། སང༷ས་རྒྱ༷ས་སྲས༷་སུ༷་ད༷་གྱུ༷ར་པའི་ཕྱིར་དགའ་བར་འོས་པ་ཉིད་དོ༵།། 
 
 དེས་ན་ད༷་ནི༷་བད༷ག་གི༷ས་ཅི༷་ན༷ས་ཀྱང༷་། རི༷གས་དང་མཐུ༷ན་པའི་ལ༷ས་ཐེག་ཆེན་གཞན་དོན་ཁོ་ན་བརྩ༷མ་སྟེ༷། ཐེག་དམན་རང་དོན་གྱི་སྐྱོ༷ན་མེ༷ད་ཅིང་ཁུངས་བཙུ༷ན་པའི་རི༷གས་འདི༷་ལ༵། ལྟུང་བས་རྙོ༷ག་པ༷ར་མི༷་འགྱུ༷ར་བ་དེ༷་ལྟར༷་འབད་པ་བྱའོ༷།།
 
 རྙེད་མཁན་ལོ༷ང་བ༷ས་ཕྱག༷་ད༷ར་ཕུ༷ང་པོ༷་ལ༵ས། ཇི༷་ལྟར༷་རི༷ན་ཆེ༷ན་རྙེ༷ད་ན་ཡ་མཚན་པ༷་ལྟར༷། དེ༷་བཞི༷ན་ཇི༷་ཞི༷ག་ལྟར༷་སངས་རྒྱས་ཀྱི་མཐུས་སྟེ༷ས་ལེགས་ན༵ས། བྱང་ཆུབ་སེམས་འདི༷་བད༷ག་ལ༷་སྐྱེ༵ས་པ་ངོ་མཚར་བས་དགའོ།།
 
 འགྲོ༷་བ༷འི་འཆི༷་བད༷ག་༼གཤིན་རྗེ་རྩད་ནས་༽འཇོ༷མས་བྱེ༷ད་པ༵འི།། ༼མཆི་མེད་༽བདུ༷ད་རྩི༷་མཆོ༷ག་ཀྱང༷་བྱང་ཆུབ་ཀྱི་སེམས་འདི༷་ཡི༷ན་ནོ༵།། འགྲོ༷་བ༷འི་༼ཆོས་དང་ཟང་ཟིང་གིས་༽དབུ༷ལ་བ༷་སེ༷ལ་བ༷་ཡི༵།། ༼ནམ་མཁའ་མཛོད་ལ་སོགས་པའི་ལོངས་སྤྱོད་ལ་དབང་ཐོབ་པས་༽མི༷་ཟ༷ད་༼པའི་༽གཏེ༷ར་ཡ༷ང་༼བྱང་སེམས་༽འདི༷་ཡི༷ན་ནོ༵།། 
 
 འགྲོ༷་བ༷འི་༼ལུས་སེམས་ལས་བྱུང་པའི་ཉོན་མོངས་པའི་རིམས་༽ན༷ད་ར༷བ་༼ཏུ་༽ཞི༷་བྱེ༷ད་པ༵འི། །སྨ༷ན་གྱི༷་མཆོ༷ག་ཀྱང༷་འདི༷་ཡི༷ན་ནོ༵།། ༼སྔོན་དུས་༽སྐྱེ་འཆི་བར་དོའི་སྲི༷ད་༼པ་བཞིའི་རང་བཞིན་གྱིས་འཁོར་བའི་༽དེ་ལ༷མ་༼དུ་༽འཁྱ༷མ་ཞི༷ང་དུ༷བ་པ༷་ཡི༵། འགྲོ༷་བ༷་ང༷ལ་བསོ༷༼བའི་གནས་མྱང་འདས་ཀྱི་བསལ་བ་སྟེར་བ༽འི་ལྗོ༷ན་ཤི༷ང་ཡི༵ན།། 
 
 འགྲོ༷་བ༷་ཐ༷མས་ཅ༷ད་ང༷ན་འགྲོ༷་༼གསུམ་གྱི་འདབ་རྫས་༽ལ༵ས། སྒྲོ༷ལ་བར་བྱེ༷ད་པའི་སྤྱི༷་སྟེ༷གས་ཟམ་པའམ་གྲུ་ལྟ་བུ་ཡང་བྱང་ཆུབ་ཀྱི་སེམས་འདི་ཡི༵ན་ཏེ། སེམས་མ་བསྐྱེད་པར་སངས་རྒྱས་མི་སྲིད་ཅིང་སངས་རྒྱས་ན་རྒུད་པ་དེ་རྣམས་གཅིག་ཅར་དུ་སེལ་བ་ངེས་པའི་ཕྱིར་རོ།།འགྲོ༷་བ༷འི་༼ཆགས་སོགས་༽ཉོ༷ན་མོ༷ངས་ཀྱི་ཚ་གདུ༷ང་སེ༷ལ་བ༷འི་སྨན། བྱང་ཆུབ་སེམས་ཀྱི༷་ཟླ༷་བ༷་༼བསིལ་བའི་འོད་ཅན་དེ་༽ཤ༷ར་བ༷་༼སྟེ་སྐྱེས་པ་༽ཡི༵ན་ཞིང་། 
 
 འགྲོ༷་བ༷འི་མི༷་ཤེ༷ས་༼པ་དེ་ཉིད་རྟོགས་པ་ལ་སྒྲིབ་པའི་༽ ར༷བ་རི༷བ་ད༵ག། ངེས་པར་དཔྱི༷ས་འབྱི༷ན་པའི་༼མི་ཤེས་པའི་མུན་པ་སེལ་བའི་༽ཉི༷་མ༷་ཆེ༷ན་པོ༷་ཡང་ཡི༵ན་པས་དགའ་བ་བསྒོམ་མོ།། ད༷མ་ཆོ༷ས་འོ༷་མ༷་གསུང་རབ་ཀྱི་ཚོགས་ཐོས་བསམ་གྱིས་བསྲུ༷བས་པ༷་ལ༵ས། སེམས་བསྐྱེད་མ༷ར་གྱི༷་ཉི༷ང་ཁུ༷་ཕྱུ༷ང་བ༷་ཡི༵ན། 
 
 འགྲོ༷་བ༷༼རྣམས་རེས་གཅིག་ནས་གཅིག་ཏུ་རྒྱུ་བས་༽འི་འགྲོ༷ན་པོ༷་རྣམས་སྲི༷ད་པ༷༼བཞི༽འི་ལ༷མ་རྒྱུ་ཞི༵ང་། ༼བླ་ན་མེད་པའི་༽བདེ༷་བ༷འི་ལོ༷ངས་སྤྱོ༷ད་༼ལ་ལོངས་༽སྤྱ༷ད་པ༷ར་འདོ༷ད་པ༷་ལ༵།། སེམས་བསྐྱེད་འདི༷་ནི༷་བདེ༷་བ༷འི་མཆོ༷ག་སངས་རྒྱས་སྒྲུབ་བྱེད་དུ༷་ཉེ༷ར་གན༷ས་ཏེ༵། དེས་ཕན་བདེ་ཆར་བཞིན་འབེབས་པའི་ཕྱིར་སེམས་ཅ༷ན་འགྲོ༷ན་ཆེ༷ན་རིགས་དྲུག་མཐའ་དག་ཚི༷མ་པ༷ར་བྱེ༷ད་པ༷་ཡི༵ན་པས་གཞན་དགའ་བ་བསྐྱེད་དོ།། 
 
 བད༷ག་གི༷ས་སེམས་བསྐྱེད་པའི་དུས་དེ༷་རི༷ང་སྐྱོ༷བ་པ༷་ཐ༷མས་ཅ༵ད་དཔང་དུ་གསོལ་བ་ཉིད་ཀྱི༷། སྤྱ༷ན་སྔ༷ར་འགྲོ༷་བ༷་རྣམས་མཐར་ཐུག་བདེ༷་གཤེ༷གས་ཉི༷ད་དང་ནི༵། དེ་མ་ཐོབ་ཀྱི་བར་དུ༷་གནས་སྐབས་བདེ༷་༼བ་ཕུན་ཚོགས་༽ལ༷་འགྲོ༷ན་དུ༷་བོ༷ས་ནས་དེ་དག་སྒྲུབ་པར་ཁས་བླངས་ཟི༷ན་གྱི༷ས། ལྷ༷་དང་ལྷ༷་མི༷ན་ལ༷་སོ༷གས་རིགས་དྲུག་མཐའ་དག་དག༷འ་བར་གྱི༷ས་ཤིག་པའོ།། 
 
 བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་བྱང་ཆུབ་ཀྱི༷་སེམས་ཀྱི་སྡོམ་པ་ཡོ༷ངས་སུ༷་གཟུ༷ང་བ༷་སྟེ༷་ལེ༷འུ༷་གསུ༷མ་པ༷འོ༵།།

ལེའུ་བཞི་པ། བག་ཡོད་བསྟན་པ། ༈ སེམས་བསྐྱེད་པའི་རྗེས་སུ་བསླབ་པ་ལ་བག་ཡོད་༼དེ་ནི། ཉོན་མོངས་པ་དུག་གསུམ་ཆེད་པ་དང་། བརྩོན་འགྲུས་ལ་གནས་ནས་དགེ་ཆོས་རྣམས་བསྒོམ་ཞིང་། ཟག་བཅས་ཀྱི་ཆོས་རྣམས་ལས་སེམས་བསྲུང་བ་སྟེ། འཇིག་རྟེན་ལས་འདས་མ་འདས་ཀྱི་དོན་སྒྲུབ་པར་བྱེད་པའི་ལས་ཅན་ཞིག་ཡིན་པས་

དེ་དང་༽འབྲེལ་བས་རྒྱ༷ལ་བ༷འི་སྲས༷་ཀྱི༷ས་དེ༷་ལྟ༷་བུ༵ར། བྱང་ཆུབ་སེམས་དཔའི་སྡོམ་པ་ར༷བ་༼ཏུ་༽བརྟན༷་༼པར་༽བཟུ༷ང་ན༵ས། གཡེ༷ལ་བ༷་༼སྟེ་ལེ་ལོ་༽མེ༷ད་པ༷ར་རྟག༷་ཏུ༷་ཡ༵ང་། བསླ༷བ་༼བྱ་ཕར་ཕྱིན་ལྔ་ཚད་མེད་བཞི་བསྡུ་དངོས་བཞི་རྣམས་ཐབས་ཤེར་ཕྱིན་ཤེས་རབ་སྟེ་དེ་གཉིས་༽ལ༷ས་མི༷་འད༷འ་འབ༷ད་པ༷ར་བྱ༷་ཞེས་བསྟན་ཏོ།། 

དེ་ལ་རེ་ཤིག་མ་བརྟགས་པར་བ༷བ་ཅོ༷ལ་བརྩ༷མས་པ༷་ག༷ང་ཡི༷ན་པ༷འ༵མ། ག༷ང་ཞི༷ག་ཅུང་ཟད་བརྟགས་ཀྱང་ལེ༷གས་པ༷ར་མ༷་བརྟག༷ས་པ༵འི་བྱ་བ། དེ༷་ནི༷་ད༷མ་བཅ༷འ་བྱས༷་གྱུ༷ར་ཀྱང༷་། ལེགས་ན་བྱ༷་འ༷མ་ཉེས་ན་གཏ༷ང་ཞེ༷ས་བརྟག༷ས་པའི་རི༵གས་ཡིན་པ་ལས། 

འདིར་ནི་སང༷ས་རྒྱ༷ས་རྣམ༷ས་དང་དེ༷་ཡི༷་སྲ༵ས། ཤེ༷ས་ར༷བ་ཆེ༷ན་པོ༷་རྣམས་ཀྱིས༷་བྱང་ཆུབ་ཀྱི་སྤྱོད་པ་ག༷ང་ལ་ལེགས་པར་བརྟག༷ས་ཤི༵ང་། ལེན་པ་པོ་བད༷ག་ཉི༷ད་ཀྱི༷ས་ཀྱང༷་བརྟག༷ས་བརྟག༷ས་ནས་ཁས་བླངས་པ༵འི་བྱ་བ་སྐྱོན་མེད། དེ༷་ལ༷་བཤོ༷ལ་དུ་ཅི༷་ཞི༷ག་ཡོ༵ད།།

ག༷ལ་ཏེ༷་བདག་གིས་དེ་རིང་སྐྱོབ་པ་ཐམས་ཅད་ཀྱི།། ཞེས་སོགས་ཀྱི་ཚིག་དེ༷་ལྟར༷་ད༷མ་བཅ༷ས་ན༵ས། ལག་ལེན་ལ༷ས་ཀྱི༷ས་སྒྲུ༷བ་པ༷་མ༷་བྱས༷་ན༵། སེམས་ཅ༷ན་འགྲོན་དུ་གཉེར་བ་དེ༷་ད༷ག་ཀུ༷ན་བསླུ༷ས་པ༵ས། བད༷ག་གི༷་འགྲོ༷་བ༷་ཅི༷་འདྲར༷་འགྱུ༵ར་ཏེ་ངན་སོང་ལས་འོས་མེད་དོ།། 

ཁྱབ་པ་ཡོད་དེ་དངོ༷ས་པོ༷་ཕ༷ལ་བ༷་༼ཟན་སོགས་༽ཅུ༷ང་ཟ༷ད་ལ༷འ༵ང་། ཡི༷ད་ཀྱི༷ས་སྦྱི༷ན་པ༷ར་བས༷མ་བྱས༷་ན༵ས།། མི༷་ག༷ང་སྦྱི༷ན་པ༷ར་མི༷་བྱེ༷ད་པ༵།། དེ༷་ཡ༷ང་༼ཡིད་ལ་བསམས་ནས་མ་བྱིན་ན་༽ཡི༷་དྭ༷གས་སུ་འགྱུ༵ར་ཞིང་ཁས་བླངས་ནས་མ་བྱིན་ན་དམྱལ་བར་སྐྱེའོ་ཞེས་དྲན་པ་ཉེར་གཞག་ཏུ་གསུ༷ངས་ན༵། 

༼སེམས་ཅན་ཐམས་ཅད་༽འདིར་བླ༷་ན༷་མེ༷ད་པའི་བདེ༷་བ༷་༼སངས་རྒྱས་༽ལ༵། ༼དགོད་པར་༽བས༷མ་པ༷་ཐ༷ག་པ༷ས་འགྲོ༷ན་གཉེ༷ར་ན༵ས།། འགྲོ༷་བ༷་ཐ༷མས་ཅ༷ད་དུས་གཅིག་ཏུ་བསླུ༷ས་ཏེ་ལག་ལེན་མ་བྱས༷་ན༵། བདེ༷་འགྲོ༷ར་ཅི༷་ག༷་འགྲོ༷་འགྱུ༷ར་ར༵མ་སྟེ་མི་འགྲོ་བའི་ཕྱིར་རོ།། འོ་ན་འཕགས་པ་ཤཱ་རིའི་བུས་སྔོན་༼རྒྱལ་པོ་ཟླ་འོད་དུ་གྱུར་པ་ན་༽བྱང་ཆུབ་ཏུ་སེམས་བསྐྱེད་ནས་སངས་རྒྱས་སྟོང་ཕྲག་བཅུ་ལ་བསྙེན་བཀུར་བྱས་ཤིང་། དེ་ནས་བདུད་ཀྱིས་ཐོ་བརྩམས་པ་ལས་བྱང་ཆུབ་ཀྱི་སེམས་བཏང་ངོ་ཞེས་ཐོས་ཀྱང་འཕགས་པར་གྱུར་པ་དང་འགལ་ལོ་ཞེ་ན། 

བདེན་ཏེ་དེ་ལྟ་བུའི་མི༷་ག༷ང་བྱང་ཆུབ་སེམས་བཏ༷ང་ཡ༵ང་། ངན་འགྲོ་དེ༷་ད༷ག་ཏུ་མ་ལྷུང་བར་ཐ༷ར་པ༷ར་བྱེ༷ད་པ༷་ནི༵། དམིགས་བསལ་གྱི་ལ༷ས་ཚུ༷ལ་ཚུ་རོལ་མཐོང་བས་བས༷མ་གྱི༷ས་མི༷་ཁྱ༷བ་སྟེ༷། ཐ༷མས་ཅ༷ད་མཁྱེ༷ན་པ༷་ཁོ༷་ན༷ས་མཁྱེ༵ན་པའི་ཤེས་བྱ་ཁྱད་པར་ཅན་ཡིན་པས་དཔྱད་དཀའ་མོད། འོན་ཀྱང་ཅི་རིགས་ནས་བྱང་ཆུབ་ཀྱི་སེམས་བཏང་བས་ངན་འགྲོ་མྱོང་ངོ་ཞེས་བྱ་བ་འདི་ནི་དངོས་པོ་ཕལ་པ་ཅུང་ཟད་ཁས་བླངས་ཏེ་མ་བྱིན་ན་ངན་འགྲོ་མྱོང་བར་བཤད་པའི་ལུང་ལ་བརྟེན་ནས་རིགས་པས་འགྲུབ་བོ།། 

ཐེག་དམན་ཡིད་བྱེད་དེ༷་ནི༷་སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི་ཞེས་བྱང་ཆུབ་སེམས་དཔ༷འ་ལ༵། ལྟུ༷ང་བ༷འི་ན༷ང་ན༷་ལྕི༷་བར་ཡང་བསྟན་པ་སྟེ༷། འདི༷་ལྟར༷་དེ༷་ནི༷་བྱུ༷ང་གྱུ༷ར་ན༵།།སེམས་ཅ༷ན་ཀུ༷ན་གྱི༷་དོ༷ན་ལ༷་བསམ་པ་དམ༵ན་པའི་ཕྱིར་རོ།། ༼རང་གིས་བྱང་སེམས་བཏང་ལྟུང་བ་ལྕི་བར་མ་ཟད་༽

ག༷ང་ཡང་གཞ༷ན་ལ་ལ་ཞིག་གིས་སྐ༷ད་ཅི༷ག་ཙ༷མ་ཡ༷ང་བྱང་སེམས་གཞན་དོན་ལ་ཞུགས་པ་འདི༵འི། བསོ༷ད་ན༷མས་བར་ཆ༷ད་གེ༷གས་བྱེ༷ད་པ༵། དེས་སེམས་ཅ༷ན་ཐམས་ཅད་ཀྱི་དོ༷ན་ལ༷་དམ༷ན་༼ཏེ་ཉམས་༽པར་གྱུ༷ར་པའི་ལས་བྱས་པ༵ས་ན། དེ༷་ཡི༷་ང༷ན་འགྲོ༷་མུ༷་མཐ༷འ་མེ༵ད་དེ། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། གང་ལ་ལ་ཞིག་གིས་འཛམ་བུའི་གླིང་གི་སེམས་ཅན་ཐམས་ཅད་ཀྱི་བདོག་པ་ཕྲོགས་ཤིང་སྲོག་བཅད་པ་བས་ཀྱང་གང་ལ་ལ་ཞིག་གིས་བྱང་ཆུབ་སེམས་དཔའི་དགེ་བ་ཐ་ན་དུད་འགྲོའི་སྐྱེ་གནས་སུ་སྐྱེས་པ་ལ་ཁམ་གཅིག་ཙམ་སྟེར་བའི་བར་ཆད་བྱེད་ན་དེ་ནི་དེ་བས་ཆེས་གྲངས་མེད་པའི་སྡིག་པ་བསྐྱེད་དེ་སངས་རྒྱས་འབྱུང་བ་བསྐྱེད་པའི་དགེ་བ་ལ་བར་ཆད་བྱེད་པར་གནས་པའི་ཕྱིར་རོ།། ཞེས་སོ།། 

དེ་ལྟར་སེམས་ཅ༷ན་གཅི༷ག་གི༷་བདེ༷་བ༷་ཕྲ་མོ་ཡ༵ང་། བཤི༷ག་༼སྟེ་བཅོམ་༽ན༷་བད༷ག་ཉི༷ད་༼བདེ་འགྲོ་ལས་༽ཉམ༷ས་འགྱུ༷ར་དུ་གསུངས་ན༵། བྱང་སེམས་བཏང་བས་ན༷མ་མཁ༷འ་མ༷་ལུ༷ས་མཐ༷འ་ཀླ༷ས་པ༵འི། ལུ༷ས་ཅ༷ན་བདེ༷་བའི་རྩ་བ་བཤི༷ག་ན་ངན་འགྲོ་སྨོ༷ས་ཅི༷་དགོ༵ས། 

དེ༷་ལྟར༷་ཉེས་པ་ཆེ་ན་སླར་ཡང་བླངས་པས་ཆོག་གོ་ཞེ་ན་བདེན་ཏེ་ཉམས་པའི་ལྟུ༷ང་བ༷་སྟོ༷བས་ལྡན༷་རེ་ད༵ང་། བླངས་པའི་བྱང་ཆུབ་སེམས་སྟོ༷བས་ལྡན༷་པ༷་ད༵ག །འཁོ༷ར་བར་རེ༷ས་ཀྱི༷ས་སྤང་གཉེན་འདྲེ༷་བྱེ༷ད་ན༵། ས༷་དང་པོ་སོགས་ཐོ༷བ་པ༷་ལ༷་ཡུ༷ན་རི༷ང་ཐོ༵གས་སོ།།

བསླབ་པ་ཉམས་སུ་མི་རུང་བ་དེ༷་ལྟ༷་བས༷་ན་སྔར་སྐྱོབ་པ་ཐམས་ཅད་ཀྱི་སྤྱན་སྔར་ཇི༷་ལྟར༷་༼སེམས་ཅན་གཏན་པར་བྱ་ཞེས་༽ད༷མ་བཅ༷ས་༼པ་༽བཞི༵ན། བད༷ག་གི༷ས་གུ༷ས་པ༷ར་ལག་ལེན་བསྒྲུ༷བ་པ༷ར་བྱ༷་སྟེ། དེ༷ང་ན༷ས་༼དམ་བཅས་པའི་དོན་སྒྲུབ་པ་ལ་གཡེལ་བ་མེད་པར་༽བརྩོ༷ན་པ༷ར་མ༷་བྱས༷་ན༵།། ༼ལྟུང་བ་སྟོབས་ལྡན་ཀྱིས་༽འོ༷ག་ན༷ས་འོ༷ག་ཏུ༷་༼ངན་སོང་བརྒྱུད་པ་ཁོ་ནར་༽འགྲོ༷་བར་འགྱུ༵ར་བའི་ཕྱིར་རོ།། སངས་རྒྱས་འགའ་ཞིག་དང་མཇལ་བས་སྐྱོབ་པའི་ཕྱིར་ངན་འགྲོའི་དགོས་པ་མེད་དོ་ཞེ་ན། 

སྔར་ཡང་སེམས་ཅ༷ན་ཐ༷མས་ཅ༷ད་ཕ༷ན་མཛ༷ད་པ༵འི། སང༷ས་རྒྱ༷ས་གྲ༷ངས་མེ༷ད་འད༷ས་གྱུ༷ར་ཀྱང༷་།།བད༷ག་ནི༷་ར༷ང་གི༷་བརྩོན་པ་དོར་བའི་ཉེ༷ས་པ༷ས་དེ༵འི། ༼སྨན་མཆོག་དམ་པ་ཆོས་ཀྱིས་༽གསོ༷་བ༷འི་སྤྱོ༷ད་ཡུ༷ལ་མ༷་གྱུ༷ར་ཏོ༵།། 

ད༷་དུ༷ང་སྔར་གྱི་སྤྱོད་པ་༼བག་མེད་པ་༽དེ༷་བཞི༷ན་༼དུ་༽བད༷ག་བྱེ༷ད་ན༵། ཡ༷ང་དང་ཡ༷ང་དུ༷འ༷ང་འོག་ཏུ་ལྟུང་བ་དེ༷་བཞི༷ན་ཏེ༵། ང༷ན་འགྲོ༷ར་༼དམྱལ་སོགས་དང་བདེ་འགྲོར་སྐྱེས་ཀྱང་༽ན༷ད་དང་༼དུས་མིན་དུ་༽འཆི༷་བ༷་ད༵ང་།། ༼རྐང་ལག་སོགས་༽བཅ༷ད་དང་༼རལ་གྲི་དང་མདུང་སོགས་ཀྱིས་༽གཤ༷ག་སོ༷གས་མྱོ༷ང་བར་འགྱུ༵ར་བས་ད་ལྟ་བག་ཡོད་བྱའོ།།

འཇིག་རྟེན་དུ་དེ༷་བཞི༷ན་གཤེ༷གས་པ༷་འབྱུ༷ང་བ༷་ད༵ང་། དེ་ལ་ད༷ད་དང་མི༷་ལུ༷ས་ཐོ༷བ་པ༷་ད༵ང་། དགེ༷་གོ༷མས་རུ༷ང་བའི་རྟེན་དབང་པོ་ཚང་བ༷་སོགས་འདི༷་ལྟ༷་བུ༵། དཀོ༷ན་ན༷་མི་བརྩོན་པས་ན༷མ་ཞི༷ག་ཐོ༷བ་པ༷ར་འགྱུ༵ར་བསམ་མོ།། 

དལ་འབྱོར་ཐོབ་ནས་ན༷ད་མེ༷ད་པའི་ཉི༷་མ༷་འདི༷་ལྟ༷་བུ༵ར་གནས་ཤིང་། ༼མཐུན་རྐྱེན་༽ཟ༷ས་༼གོས་དང་༽བཅ༷ས་༼ཤིང་རྒྱལ་པོ་ཆོམ་རྐུན་གཅན་ཟན་སོགས་ཀྱི་༽འཚེ༷་བ༷་མེ༷ད་ཀྱང༷་ནི༵།། ཚེ༷་ནི༷་སྐ༷ད་ཅི༷ག་༼ཙམ་ཡང་མི་རྟག་པས་༽བསླུ༷་བ༷་སྟེ༷།། ལུ༷ས་ནི༷་ཐ༷ང་ཅི༷ག་བཪྙ༷ན་པོ༷འི་རྒྱན་ཆ་བཞི༵ན་༼འཆི་བདག་གིས་ནམ་ཁྱེར་ཆ་མེད་པས་༽མི་རྟག་པས་༼ལམ་ལ་༽འབད་པར་བྱ་སྟེ། བཤེས་སྤྲིང་ལས། ཚེ་ནི་གནོད་མང་རླུང་གིས་བཏབ་པ་ཡི།། ཆུ་ཡི་ཆུ་བུར་བས་ཀྱང་མི་རྟག་ན།། དབུགས་འབྱུང་དབུགས་རྔུབ་གཉིད་ཀྱིས་ལོག་པ་ལས།། སད་ཁོམ་གང་ལགས་དེ་འདྲ་ངོ་མཚར་ལགས།།ཞེས་སོ།། 

༼ཕྱིས་དལ་འབྱོར་ཐོབ་པ་དང་འབད་དོ་སྙམ་ན་༽བད༷ག་གི༷་༼སྤྱོད་པ་༽བག་མེད་༼པ་མི་དགེ་བའི་༽སྤྱོ༷ད་པ༷་འདི༷་འདྲ༷ས་ནི༵།། ཐར་པ་ལྟ་ཞོག་མི༷་ཡི༷་ལུ༷ས་ཀྱང༷་ཐོ༷བ་མི༷་འགྱུ༵ར། ༼སྐྱེ་བ་གཞན་དུ་༽མི༷་ལུ༷ས་ཐོ༷བ་པ༷ར་མ༷་གྱུ༷ར་༼ཅིང་ངན་འགྲོར་ལྟུང་༽ན༵།། སྡི༷ག་པ༷་འབ༷འ་ཞི༷ག་སྤྱོད་ཀྱི་དགེ༷་བ༷་༼སྒྲུབ་པའི་སྐབས་༽མེ༵ད༼དོ༽། 

ད་ལྟ་ག༷ང་ཚེ༷་དགེ༷་སྤྱ༷ད་སྐ༷ལ་ལྡན༷་༼ཏེ་ནུས་པ་ཡོད་བཞིན་དུ་༽ཡ༵ང་། དགེ༷་བ༷་བད༷ག་གི༷ས་མ༷་བྱས༷་ན༵།། ང༷ན་སོ༷ང་དུ་ཕལ་ཆེར་༼དམྱལ་བ་ཡི་དྭགས་གཉིས་༽སྡུ༵ག་བསྔ༷ལ་གྱིས་གཟིར་ཞིང་༼དུད་འགྲོ་༽ཀུ༵ན་༼ནས་༽ རྨོ༷ངས་པ༵ས། དགེ་བ་ངོ་ཡང་མི་ཤེས་པ་དེ༷་ཚེ༷་བད༷ག་གི༷ས་༼དགེ་བ་༽ཅི༷་བྱ༷ར་ཡོ༵ད༼དེ་དགེ་བ་སྒྲུབ་པའི་སྐབས་མེད་དོ༽།། 

༼བདེ་འགྲོའི་༽རྒྱུ་དགེ༷་བ༷་ད༷ག་ཀྱང༷་མ༷་བྱས༷་༼པ་ལྟ་ཞོག་ངན་འགྲོའི་རྒྱུ་༽ལ༵། སྡི༷ག་པ༷་ད༷ག་ཀྱང༷་ཉེ༷ར་བས༷གས་ན༵།། བསྐ༷ལ་པ༷་བྱེ༷་བ༷་བརྒྱ༷ར་༼ཏེ་ཐེར་འབུམ་དང་༽ཡ༷ང་ནི༵།། ༼དེ་བས་ཀྱང་ལྷག་པར་ཡང་༽འབྲས་བུ་བདེ༷་འགྲོ༷་འཐོབ་པ་ལྟ་ཅི་སྨོས་དེའི༷་སྒྲ༷་ཡ༷ང་ཐོ༷ས་མི༷་འགྱུ༵ར། 

༼རྒྱུ་མཚན་༽དེ༷་ཉི༷ད་༼ཀྱི་༽ཕྱི༷ར་ན༷་༼བདུད་བཞི་བཅོམ་པ་དང་ལྡན་པའི་༽བཅོ༷མ་ལྡན༷་གྱི༵ས།། རྒྱ༷་མཚོ༷་ཆེ༷ར་གཡེ༷ངས་གཉ༷འ་ཤི༷ང་གི༵།།བུ༷་ག༷ར་རུ༷ས་སྦ༷ལ་མགྲི༷ན་ཆུ༷ད་ལྟར༷།། ༼མི་ཁོམ་བརྒྱད་བྲལ་གྱི་༽མི༷་ཉི༷ད་ཤི༷ན་ཏུ༷་ཐོ༷བ་དཀ༷ར་གསུ༵ངས་ཏེ། ཇི་སྐད་དུ། དགའ་བོ་རབ་ཏུ་འབྱུང་བའི་མདོ་ལས། དགེ་སློང་དག་ཡོངས་སུ་བརྟག་པ་བཟུང་སྟེ་འཛམ་བུའི་གླིང་འདི་ཐམས་ཅད་རྒྱ་མཚོ་ཆེན་པོ་གཅིག་ཏུ་གྱུར་ལ། དེའི་ནང་ན་གཉའ་ཤིང་བུ་ག་གཅིག་པ་ཞིག་ཡོད་པ་རླུང་གིས་གཡེངས་ནས་ཕྱོགས་གཅིག་ཏུ་མི་གནས་སོ།། དེའི་ནང་ན་རུས་སྦལ་མིག་ཞར་བ་ཞིག་ཀྱང་ཡོད་པ་ལས། དེ་ལོ་བརྒྱ་བརྒྱ་ན་སྟེང་དུ་ལན་རེ་འབྱུང་བའི་མགྲིན་པ་ཤིང་དེའི་བུ་གར་ཆུད་པ་སྲིད་དམ། གསོལ་པ། བཅོམ་ལྡན་འདས་དེ་ནི་ཤིན་ཏུ་དཀོན་ཏེ། དེ་ཅིའི་སླད་དུ་ཞེ་ན། རྒྱ་མཚོ་ཁ་ཞེང་ཆེ་བའི་ཕྱིར་དང་གཉའ་ཤིང་བུ་ག་གཅིག་པའི་ཕྱིར་དང་། དེ་རླུང་གིས་དེད་པའི་ཕྱིར་དང་། རུས་སྦལ་ལ་མིག་ཡ་ཅིག་ལས་མེད་པའི་ཕྱིར་དང་དེ་འབྱུང་འཇུག་ཤིན་ཏུ་ཉུང་བའི་ཕྱིར་རོ།།བཀའ་སྩལ་པ། དགེ་སློང་དག་དུད་འགྲོ་ནས་མིའི་ལུས་ཐོབ་པ་ཡང་དེ་ཙམ་མོ།། ཞེས་སོ།།

རིགས་པ་ཡང་ཡོད་དེ། བྱང་ཆུབ་སེམས་དཔའ་ལ་ངན་སེམས་སྐ༷ད་ཅི༷ག་གཅི༷ག་བྱས༷་སྡི༷ག་པ༷ས་ཀྱང༷་། ༼བར་གྱི་༽བསྐ༷ལ་པ༷ར་མན༷ར་མེ༷ད་༼པའི་དམྱལ་བར་༽གན༷ས་འགྱུ༷ར་དུ་བཤད་ན༵། ༼དུས་༽ཐོ༷ག་མེ༷ད་འཁོ༷ར་བར་༼ཡུན་རིང་དུ་༽བས༷གས་སྡི༷ག་གི༵ས།།བ༷དེ་འགྲོ༷ར་མི༷་འགྲོ༷་སྨོ༷ས་ཅི༷་དགོ༵ས་ཏེ་འོས་མེད་པའི་ཕྱིར་རོ།།

གཉེན་པོ་མེད་ན་རྣམ་སྨིན་དེ༷་ཙ༷མ་ཁོ༷་ན༷་༼རང་གིས་ཉམས་སུ་༽མྱོ༷ང་གྱུ༷ར་ན༵ས། ༼ལས་ཀྱི་བྱེད་པ་པོ་༽ དེ༷་ནི༷་རྣམ༷་༼པར་༽ཐ༷ར་༼པ་སྟེ་གྲོལ་བར་༽མི༷་འགྱུ༷ར་ཏེ༵། འདི༷་ལྟར༷་༼སྡུག་བསྔལ་༽དེ༷་ནི༷་མྱོ༷ང་བཞི༷ན་དུ༵།། ༼སླར་ཡང་ཉོན་མོངས་པའི་རྒྱུས་༽སྡི༷ག་པ༷་གཞ༷ན་ད༷ག་ར༷བ་ཏུ༷་སྐྱེ༵་བའི་ཕྱིར་ཡང་འཁོར་རོ།། 

དེས་ན་འདི༷་འདྲ༷འི་༼དགེ་བའི་རྟེན་༽ད༷ལ་བ༷་རྙེ༷ད་གྱུ༷ར་ན༵ས།། བད༷ག་གི༷ས་དགེ༷་གོ༷མས་མ༷་བྱས༷་ན༵།། འདི༷་ལ༷ས་༼རང་གིས་རང་ཉིད་༽བསླུ༷ས་པ༷་གཞ༷ན་མེ༷ད་དེ༵།། འདི༷་ལ༷ས་རྨོ༷ངས་པ༷འ༷ང་གཞ༷ན་མེ༷ད་དོ༵།། 

ག༷ལ་ཏེ༷་བད༷ག་གི༷ས་ཉེས་པ་དེ༷་ལན་ཅིག་རྟོ༷གས་ན༵ས། ཡང་རྨོ༷ངས་པ༷ས་༼པའི་དབང་གིས་དུས་༽ཕྱི༷ས་ཀྱང༷་༼དགེ་བ་སྒྲུབ་པའི་༽སྒྱི༷ད་ལུ༷ག་ཅིང་བག་མེད་ན༵། འཆི༷་བར་འགྱུ༷ར་བ༷འི་དུ༷ས་ཀྱི༷་ཚེ༵།། ༼ཀྱི་ཧུད་བདག་གིས་དགེ་བ་སྒྲུབ་དུ་ཡོད་ཚེ་མ་བྱས་སོ་ཞེས་༽མྱ༷་ང༷ན་ཆེ༷ན་པོ༷་ལྡང༷་བར་འགྱུ༵ར་ཏེ། 

རྣམ་སྨིན་དམྱལ༷་མེ༷་བཟོ༷ད་དཀ༷ས་༼ནི་ཐ་མལ་དུས་མཐའ་དམྱལ་མེ་གསུམ་རིམ་པས་བདུན་འགྱུར་གྱིས་ཚ་བས་༽ཡུ༷ན་རི༷ང་དུ༵། བད༷ག་གི༷་ལུ༷ས་༼གཞོན་ཤ་ཅན་༽ལ༷་བསྲེ༷གས་པའི་སྣང་བ་ཤར་གྱུ༷ར་ན༵། ༼སྡིག་དཔྱད་དགེ་བ་མ་བྱས་པའི་༽འགྱོ༷ད་པ༷་མི༷་ཟ༷ད་མེ༷་འབར་བ༵ས།།སེམས་༼སྡུག་བསྔལ་གྱིས་༽གདུ༷ང་༼ཞིང་བསྲེག་པར་༽འགྱུ༷ར་བར་གདོ༷ན་མི༷་ཟ༵་བའི་ཕྱིར་རོ།། 

དེས་ན་ཤི༷ན་ཏུ༷་རྙེ༷ད་དཀ༷འ་ཕ༷ན་པའི་ས༵འམ་གཞིར་གྱུར་པའི་དལ་འབྱོར་འདི་ཇི༷་ཞི༷ག་ལྟར༷་སྟེ༷ས་དབང་གིས་རྙེ༷ད་གྱུ༷ར་ན༵ས། བད༷ག་ཉི༷ད་ཕན་གནོད་དཔྱོད་ཤེ༷ས་དང་ལྡན༷་བཞི༷ན་དུ༵། ཕྱི༷ར་ཡ༷ང་དམྱལ༷་བ༷་དེ༷ར་ཁྲི༷ད་པའི་ལས་ངན་བྱེད་ན༵། 

བྱད་སྔ༷གས་ཀྱི༷ས་རྨོ༷ངས་པ༷ར་བྱས༷་པ༷་བཞི༵ན་ནམ། ཡང་ན། བད༷ག་ལ༷་འདི༷ར་སེམས་མེ༷ད་པ་༼དང་འདྲ་བ་༽ཉིད་དུ༷་ཟ༵ད། སྔགས་སོགས་རྒྱུ་ཅི༷ས་རྨོ༷ངས་བད༷ག་རང་གིས་ཀྱང༷་མ༷་ཤེ༷ས་ཏེ༵། འོན་ཀྱང་བད༷ག་གི༷་ཁོ༷ང་ན༷་ཉོན་མོངས་ལས་གཞན་རྨོངས་བྱེད་ཅི༷་ཞི༷ག་ཡོ༵ད། ཅེས་པའོ།། 

ཁོང་ན་ཡོད་པའི་ཞེ༷་སྡ༷ང་དང་སྲེ༷ད་པ་སྟེ་འདོད་ཆགས་དང་སོ༷གས་པའི་སྒྲས་གཏི་མུག་དང་བཅས་པ་དགྲ༷་ཉོན་མོངས་རྣམ༷ས་ནི༵། དབང་དུ་བྱེད་པའི་རྒྱུ་རྐ༷ང་ལ༷ག་དང་མཚོན་ཆ་ལ༷་སོ༷གས་ཡོ༷ད་མི༷ན་ལ༵། ༼ལེ་ལོའི་དབང་གྱུར་པས་༽དཔ༷འ་༼བ་མིན་མ་རིག་པས་བསླད་པས་༽མཛ༷ངས་༼པ་སྟེ་ཤེས་རབ་ཅན་༽མི༷ན་ཡ༷ང་ཇི༷་ཞི༷ག་ལྟར༷།། དེ༷་༼སྲེད་སོགས་༽ད༷ག་གི༷ས་བད༷ག་༼རང་དབང་མེད་པར་༽བྲ༷ན་བཞི༷ན་བྱས༷།། 

ཉོན་མོངས་འདི་དག་བད༷ག་གི༷་སེམས་ལ༷་༼རྟེན་བཅས་ནས་༽གན༷ས་བཞི༷ན་དུ༵། ཅི་དག༷འ་མགུ༷ར་བད༷ག་ལ༷་༼འཇིགས་པ་དང་དགོས་པ་མེད་པར་༽གནོ༷ད་བྱེ༷ད་པ༵། མི་འོས་ཚབས་དེ༷་ལ༷འ༷ང་མི༷་ཁྲོ༷་༼པར་༽བཟོ༷ད་པ༷་ནི༵། གན༷ས་མི༷ན་ལ་བཟོ༷ད་པ༷་༼ནི་དམ་པས་༽སྨད༷་པའི་གན༵ས་༼ཡིན་པས་ཉོན་མོངས་འཇོམས་པ་ལ་འབད་དགོས་༽སོ།། 

དེའི་རྒྱུ་མཚན་ག༷ལ་ཏེ༷་ལྷ༷་དང་ལྷ༷་མི༷ན་ལྟ་བུའི་སྟོབས་ཆེན་རྣམ༷ས། ཐ༷མས་ཅ༷ད་བད༷ག་ལ༷་དགྲ༷ར་ལ༷ངས་པ་སྲིད་ཀྱང༷་། དེ༷་ད༷ག་གི༷ས་ཀྱང༷་༼བདག་གསོད་པ་ཙམ་དུ་སྲིད་ཀྱི་༽མན༷ར་མེ༷ད་པ༵འི། དམྱལ་བའི་མེ༷་ན༷ང་ཁྲི༷ད་ཅི༷ང་འཇུ༷ག་མི༷་ནུ༵ས་མོད། 

ཉོ༷ན་མོ༷ངས་༼མཚམས་མེད་ཀྱི་ལས་ཀུན་ནས་སློང་ནུས་པས་༽སྟོ༷བས་ཆེ༷ན་དགྲ༷་འདི༷ས་ནི༵།། དམྱལ་མེ་ག༷ང་དང་ཕྲ༷ད་ན༷་༼ལྷུན་པོ་༽རི༷་ར༷བ་ཀྱང༷་། ༼དངོས་པོ་ལྷག་མ་ལྟ་ཞོག་༽ཐ༷ལ་བར་ཡ༷ང་ནི༷་མ༷་ལུ༷ས་པ༵ར། བསྲེག་ནུས་པ༼འི་མེ་ན་༽དེ༷ར་བད༷ག་སྐ༷ད་ཅི༷ག་གཅི༷ག་ལ༷་འདོ༵ར་ནུས་པའི་ཕྱིར་རོ།། 

བད༷ག་གི༷་ཉོ༷ན་མོ༷ངས་དགྲ༷་བོ༷་ག༵ང་ཡིན་པ། དུ༷ས་རི༷ང་༼པོ་འཁོར་བ་༽ཐོ༷ག་མཐ༷འ་མེ༷ད་པ༷་ལྟར༷། ཐ་མལ་པའི་དགྲ༷་གཞ༷ན་ཀུ༷ན་མཐའ་དག་ཀྱང༷་དེ༷་ལྟ༷་བུ༵ར། ཡུ༷ན་རི༷ང་ཐུ༷བ་པ༷་མ༷་ཡི༷ན་པས་ཉོན་མོངས་ཉིད་མཆོག་ཏུ་གནོད་པ་ཡིན་ནོ༵།།

དགྲ་གཞན་ནི་བསམ་པ་དང་མཐུ༷ན་པ༷ར་རི༷མ་གྲོ༷་༼པ་མཉེས་པ་༽བསྟེ༷ན་བྱས༷་ན༵། ཐ༷མས་ཅ༷ད་ཚུར་ཡང་༼ནུས་པ་ཡོད་ཚད་ཀྱིས་༽ཕ༷ན་དང་བདེ༷་བྱེ༷ད་ན༵། ཉོ༷ན་མོ༷ངས་༼པའི་དགྲ་༽རྣམ༷ས་ནི༷་༼མ་བཅོམ་པར་མཐུན་པར་༽བསྟེ༷ན་བྱས༷་ན༵། ཕྱི༷ར་ཞི༷ང་ལྷག་པར་ཡང་སྡུ༷ག་བསྔ༷ལ་གནོ༷ད་པ༷་བྱེ༵ད་པའི་ཕྱིར་དགྲ་མཆོག་གོ 

།དེ༷་ལྟར༷་ན་ཡུ༷ན་རི༷ང་ལ་རྒྱུ༷ན་ཆ༷གས་དགྲ༷ར་གྱུ༷ར་པ༵། ༼དམྱལ་སོགས་ཀྱི་༽གནོ༷ད་པའི་ཚོ༷གས་ར༷བ་ཏུ་འཕེ༷ལ་ངེས་པའི་རྒྱུ༷་གཅི༷ག་པུ༵། ཉོན་མོངས་འདི་བད༷ག་གི༷་སྙི༷ང་༼སྟེ་སེམས་༽ལ༷་ངེ༷ས་པ༷ར་གན༷ས་འཆ༷འ་ཞིང་མ་བྲལ་ན༵། འཁོ༷ར་བར་འཇི༷གས་མེ༷ད་༼ཅིང་ཡིད་༽དག༷འ་བར་ག༷་ལ༷་འགྱུ༵ར། 

ལས་ངན་བསགས་པས་འཁོ༷ར་བ༷འི་བཙོ༷ན་ར༷༼དེ་ལས་ཐར་དུ་མི་སྟེར་བ༽འི་སྲུ༷ང་མ༷ས་དམྱལ༷་༼བ་དང་ཡི་དྭགས་དུད་འགྲོ་༽སོ༷གས་སུ༵འང་། གསོ༷ད་བྱེ༷ད་གཤེ༷ད་མ༷་ལ་སོགས་པའི་སྣང་བ་འཆར་བར༷་གྱུ༷ར་པ༷་ངེས་པས་ཉོན་མོངས་པ་འདི༷་ད༷ག་ནི༵། ག༷ལ་ཏེ༷་བདག་གི་བློ༷་ལ་གན༷ས་པའི་དབང་གིས་བདག་དང་བདག་གིར་ཆ༷གས་པ་ལ་སོགས་རྟོག་པའི་དྲ༷་བ༷་༼སྟེ་ལྕགས་ཀྱི་གཟེབ་བམ་གུར་དང་འདྲ་བ་༽ན༵། ༼རྫོང་བཅས་ནས་༽གན༷ས་ན༷་བད༷ག་གི་སེམས་ལ༷་བདེ༷་བ༷་ག༷་ལ༷་ཡོ༵ད། 

དེ་ཙམ་དུ་གནོད་པ་ཆེ་བ་དེ༷་ལྟ༷་བས་ན་ཇི༷་སྲི༷ད་བད༷ག་གི༷ས་དགྲ༷་ཉོན་མོངས་འདི༷་མངོ༷ན་སུ༷མ་དུ༵། ངེ༷ས་པ༷ར་༼རྩ་བ་ནས་༽མ༷་བཅོ༷མ་དེ༷་སྲི༷ད་བད༷ག་འདི༷ར་གཉེན་པོ་ལ་བརྩོ༷ན་པ་༼ནི་དམ་བཅས་པའི་ཁུར་༽མི༷་འདོ༵ར་ཏེ། རེ༷་ཤི༷ག་ཐ་མལ་པའི་གནོ༷ད་བྱེ༷ད་ཆུ༷ང་ངུ༷་ལ༷་ཡ༷ང་ཁྲོ༷ས་༼པ་སྟེ་ཁོན་དུ་བཟུང་པར་༽གྱུ༷ར་པ༵འི། ང༷་རྒྱ༷ལ་བདོ༷་བ་རྣམ༷ས་དགྲ་དེ༷་མ༷་བཅོ༷མ་བར་ལ་གཉི༷ད་མི༷་འོ༵ང་ཙམ་དུ་འབད་པའི་དཔེ་དང་སྦྱར་ན་ཤིན་ཏུ་རིགས་པའི་ཕྱིར་རོ།། 

གཞོམ་མི་དགོས་སྐྱེས་པའི་ར༷ང་བཞི༷ན་ལ་འཆི༷་བ༷ས་ཁྱབ་པ་ངེས་པ་ཅན་སྡུ༷ག་བསྔ༷ལ་གྱི་ཕུང་པོར་གྱུ༷ར་པ༷ས་ཉོ༷ན་མོ༷ངས་པའི་སེམས་ཅན་འཁྲུལ་བ་ད༵ག། གཡུ༷ལ་ངོ༷ར་འགྲན་པའི་ཐབ་མོ་༼འཐབ་པའི་སྟོབས་ལྡན་གྱི་དཔུང་༽དང༷ར་༼སྟེ་བསྟར་བའི་༽ཚེ༷་ན༷ན་གྱི༷ས་༼བཙན་ཐབས་སུ་༽གཞོ༷མ་པ༷ར་འདོ༷ད་ན༷་ཡ༵ང་། རང་ལ་མད༷འ་མདུ༷ང་མཚོ༷ན་གྱི༷ས་ཕོ༷ག་པའི་སྡུ༷ག་བསྔ༷ལ་ཁྱད༷་༼དུ་༽ བས༷ད་ན༵ས། ཕ་རོལ་འཇོམས་པའི་དོ༷ན་མ༷་གྲུ༷བ་བར་ལ་ཕྱི༷ར་ཕྱོ༷གས་ཤིང་འབྱེ༷ར་༼བ་སྟེ་འབྲོས་༽བར་མི༷་བྱེ༷ད་པ་ཡོད་ན༵། ༼དཔེ་དེ་བས་ཆེས་ལྷག་པའི་ཉོན་མོངས་པ་ནི་༽

རྟག༷་ཏུ༷་སྡུ༷ག་བསྔ༷ལ་ཀུ༷ན་གྱི༷་རྒྱུ༷ར་གྱུ༷ར་པ༵།། ༼ཕར་གནོད་པ་མ་བྱས་ཀྱང་ཚུར་གནོད་པས་༽ར༷ང་བཞི༷ན་གྱིས་གནོད་པའི་དགྲ༷ར་ཁྱབ་པ་ངེ༷ས་པའི་ཉོན་མོངས་གཞོ༷མ་༼པའི་ཆེད་དུ་༽བརྩོ༷ན་༼པར་བྱས་པ་༽བད༷ག་ལ༷་དེ༵ང་༼སྟེ་དེ་རིང་། ༽གཉེན་པོ་ལ་འབད་པའི་སྡུ༷ག་བསྔ༷ལ་བརྒྱ༷་ཕྲ༷ག་རྒྱུ༷ར་གྱུ༷ར་ག༷ང་གི༷ས་ཀྱང༷་། ཡི༷་ཆ༷ད་༼པ་སྟེ་སེམས་ཞུམ་ཞིང་རེ་ཐག་ཆད་པ་དང་༽སྒྱི༷ད་ལུ༷ག་༼པར་༽མི༷་འགྱུ༷ར་༼པར་བརྩོན་པར་དྲག་པོ་བྱ་བར་༽སྨོ༷ས་ཅི༷་དགོ༵ས།། 

འདི་ནི་རིགས་ཏེ་འཇིག་རྟེན་ཕ་རོལ་ལ་སོགས་པའི་དགོས་དོ༷ན་མེ༷ད་པར་དགྲ༷་ཡི༷ས་༼མཚོན་བསྣུན་༽རྨ༷་སྲོ༷ལ་བཏོ༷ད་པ༷་ཡ༵ང་། ལུ༷ས་ལ༷་རྒྱ༷ན་དང་འདྲ༷་བར་སྲེ༷ལ་༼སྟེ་འཆང་༽ཞིང་ངོམ་པར་བྱེ༷ད་པ་ཡོད་ན༵། ཐར་པའི་དོ༷ན་ཆེ༷ན་སྒྲུ༷བ་ཕྱི༷ར་ཡ༷ང་ད༷ག་བརྩོ༷ན་གྱུ༷ར་པ༵། བད༷ག་ལ༷་གཉེན་པོའི་སྡུ༷ག་བསྔ༷ལ་ཅི༷་ཕྱི༷ར་གནོ༷ད་བྱེ༷ད་ཡི༵ན་ཏེ་ཕན་པ་ཉིད་ཀྱི་ཕྱིར་རོ།། 

ཉ་ཤོར་བའི་ཉ༷་པ༷་དང་ཆོམ་རྐུམ་བྱེད་པའི་གདོ༷ལ་པ༷་དང་སོ་ནམ་བྱེད་པའི་ཞི༷ང་པ༷་དང་ལ༷་སོ༷གས་པ༵འི། སྒྲས་ཚོང་པ་ལྟ་བུའི་ཚེ་འདིར་ར༷ང་གི༷་༼ཟས་སྐོམ་གྱི་༽འཚོ༷་བ༷་ཙ༷མ་ཞི༷ག་༼སྒྲུབ་པར་༽སེམས་པ༷་ཡ༵ང་། གྲ༷ང་དང་ཚ༷་ལ༷་སོ༷གས་༼ཀྱི་སྒྲས་རླུང་དང་ཆར་དང་མུན་པ་དང་གཅན་ཟན་ལ་སོགས་༽པའི་གནོ༷ད་༼པ་༽བཟོ༷ད་ན༵། འགྲོ༷་བ༷་མ་ལུས་པའི་བདེ༷་བ་འཕེལ་༼བའི་༽ཕྱི༷ར་བད༷ག་གིས་ཆོས་ཀྱི་དཀའ་སྤྱད་ལྟ༷་ཅི༷ས་མི༷་བཟོ༵ད༼དེ་ཤིན་ཏུ་བཟོད་པར་རིགས་སོ༽། 

གལ་ཏེ་འདི་མི་བཟོད་ན་སེམས་བསྐྱེད་དུས་ཕྱོ༷གས་བཅུ༷་ན༷མ་མཁ༷འི་མཐ༷འ་གཏུ༷གས་པ༵འི། འགྲོ༷་བ༷་༼རྣམས་༽ཉོ༷ན་མོ༷ངས་༼པའི་དགྲ་༽ལ༷ས་བསྒྲ༷ལ་བ༵ར༼ཏེ་རྣམ་པར་ཐར་པར་བྱའོ་ཞེས༽།། ད༷མ་བཅ༷ས་ནས་ལན་ལེན་དགོས་པ་ག༷ང་གི་ཚེ༷་བད༷ག་ཉི༷ད་ཀྱ༵ང་༼སྲེད་སོགས༽། ཉོ༷ན་མོ༷ངས་རྣམ༷ས་ལ༷ས་མ༷་གྲོ༷ལ་བ༵ར།། 

བདག་འཛིན་གྱི་དབང་དུ་གྱུར་ན་དང་པོ་བད༷ག་གི༷་བྱ་བ་སྒྲུབ་ནུས་མི་ནུས་ཚོ༷ད་ཀྱང༷་མི༷་ཤེ༷ས་པ༵ར། ཁས་ལེན་དེ་ཙམ་སྨྲ༷་བ༷་ཇི༷་ལྟར༷་སྨྱོ༷ན་པ༷་མི༵ན་ཏེ་སྨྱོ་བར་འགྱུར་རོ།།དེ༷་ལྟ༷་བས༷་ན་ཁས་བླངས་པ་བཞིན་གཞན་དོན་རྒྱ་ཆེར་སྤྱོད་པའི་གང་ཟག་གིས་ཐོག་མར་རང་གི་ཉོ༷ན་མོ༷ངས་གཞོ༷མ་པ༷་ལ༵། རྟག༷་ཏུ༷་༼སྦྱོར་བའི་བརྩོན་འགྲུས་ལས་༽ཕྱི༷ར་མི༷་ལྡོ༷ག་པ༷ར་བྱ༷་བ་གཅེས་ཏེ་རང་མ་གྲུབ་ན་གཞན་སྒྲུབ་བྱེད་དུ་མི་རུང་བའི་ཕྱིར་རོ།། 

དེས་ན་གཉེན་པོའི་བརྩོན་འགྲུས་འདི༷་ལ༷་བད༷ག་གི༷ར་ཞེ༷ན་བྱ༷་ཞི༷ང་། ཉོན་མོངས་ལ་༼འཁོར་བ་ཐོག་མེད་ནས་གནོད་པ་བྱས་པའི་༽འཁོ༷ན་དུ༷་༼སྙིང་པ་མ་བརྗེད་པར་༽བཟུ༷ང་ན༷ས་༼སྤང་གཉེན་༽གཡུ༷ལ་སྤྲ༷ད་དེ༵། རྣམ༷་པ༷་དེ༷་འདྲ༷འི་གཡུལ་དང་འཁོན་འཛིན་ནི་ཉོ༷ན་མོ༷ངས་པ༵འི་མིང་དུ་གྱུར་ཀྱང་། ངོ་བོ་ཉོ༷ན་མོ༷ངས་འཇོ༷མས་བྱེ༷ད་གཉེན་པོ་ཁོ་ན་ཡིན་པའི་ཕྱིར་སྤང་བྱར་མ༷་གཏོ༷གས་སོ༵།། 

༼རྣམ་པ་ཀུན་ཏུ་ཉོན་མོངས་ལ་གདུང་པར་མི་བྱ་བ་ནི་༽བད༷ག་ནི༷་རྒྱུ་མ་བླུག་ནས་འཕྲལ་དུ་བསྲེ༷གས་ཏེ༷་༼ནི་བཤས་ཏེ་༽བས༷ད་གྱུ༷ར་ཏ༵མ། བད༷ག་གི༷་མགོ༷་བོ༷་བཅ༷ད་དེ་ལྷུང་བར་བྱས་ཀྱང༷་བླ༵འི། དུས་དང་རྣམ༷་པ༷་ཀུ༷ན་ཏུ༷་ཉོ༷ན་མོ༷ངས་པ༵འི། དགྲ༷་ལ༷་བཏུད་ན་གནོད་པའི་ཕྱིར་གདུ༷ད་༼ཅིང་ཉོན་མོངས་པའི་དབང་དུ་འགྲོ་༽པ༷ར་མི༷་བྱ༷འོ༵།། 

གཞོམ་པར་མི་ནུས་པ་ཡང་མ་ཡིན་ཏེ་ཐ༷་མ༷ལ་དགྲ༷་བོ༷་ལན་གཅིག་ཡུ༷ལ་ན༷ས་ཕྱུ༷ང་ཡ༷ང་ནི༵། ཡུ༷ལ་གཞ༷ན་ད༷ག་ཏུ༷་གན༷ས་ཤི༷ང་སྐྱབས་གཞན་ཡོ༷ངས་བཟུ༷ང་ན༵ས། ནུ༷ས་པ༷་བརྟ༷ས་ཏེ་སྟོབས་རྙེད་ན༷ས་དེ༷་ན༷ས་ཕྱི༷ར་ལྡོ༷ག་གི༵། ཉོ༷ན་མོ༷ངས་༼ཀྱི་དགྲ་འཕགས་ལམ་གྱིས་ལན་ཅིག་སྤངས་ནས་ཐ་མལ་གྱི་༽དགྲ༷་ཚུ༷ལ་དེ༷་དང་འདྲ༷་མ༷་ཡི༵ན་ཏེ་གཞན་ལ་བརྟེན་ནས་ལྡོག་པ་མི་སྲིད་པའི་ཕྱིར་རོ།།

དེས་ན་ཉོ༷ན་མོ༷ངས་རྣམས་ནི་ཉོ༷ན་མོ༷ངས་ཀྱི་རང་བཞིན་སྟོང་པར་ཤེས་པའི་ཤེ༷ས་ར༷བ་མི༷ག་གི༷ས་བདེན་མེད་དུ་བལྟས་པས་སྤང༷་བར་བྱ་སྟེ། བརྟགས་ན་བད༷ག་ཡི༷ད་ལ༷ས་བས༷ལ་༼ཞིང་ཕྱུང་ནས་༽ག༷ང་དུ༷་འགྲོ༷་བར་འགྱུ༵ར་ཏེ་འགྲོ་བ་པོ་ཡང་མེད་ལ། ༼གནས་༽ག༷ང་དུ༷་གན༷ས་ན༷ས་བད༷ག་གནོ༷ད་བྱ༷་ཕྱི༷ར་འོ༵ང་སྟེ་འོང་བ་པོ་ཡང་མ་གྲུབ་པའི་ཕྱིར། དོན་ལ་མེད་ཀྱང་བློ༷་ཞ༷ན་༼ཏེ་བློ་མི་གསལ་པ་༽བད༷ག་ལ༷་འདི་གཉེན་པོས་རྣམ་དཔྱོད་སྒོམ་པའི་བརྩོ༷ན་པ༷་མེ༷ད་པ༷ར་འཁྲུལ་སྣང་མ་སྤངས་པ་ཙམ་དུ་ཟ༵ད་དོ།། 

དཔྱད་ན་ཉོ༷ན་མོ༷ངས་རྣམ༷ས་ནི༷་གཟུགས་ལ་སོགས་པའི་ཕྱིའི་ཡུ༷ལ་ན༷་མི༷་གན༷ས་ཤིང་༼སྟེ་དབང་པོའི་སྒོ་བསྡམས་པས་ཡུལ་ཡིད་དུ་འོང་མི་འོང་སོགས་མཐོང་ཡང་ཉོན་མོངས་མི་སྐྱེ་ཞིང་དཔྱད་ན་རྡུལ་ཕྲ་རབ་ཀྱང་མ་དམིགས་པའི་ཕྱིར་རོ།།༽མིག་ལ་སོགས་པ་ནང་དབ༷ང་པོའི་ཚོ༷གས་ལ༷་གནས་པ་མི༵ན་ལ་༼དེའང་ཡིད་ཆོས་ཀྱི་སྐྱེད་མཆེད་ལ་གཏད་པ་ན་མིག་སོགས་དབང་པོ་སོགས་ཀྱང་དེ་དག་མ་དམིགས་པའི་ཕྱིར་རོ།།༽དེ་དག་གི་བར་ན༷འ༷ང་གནས་པ་མི༷ན། དེ༷་རྣམས་ལ༷ས་གཞ༷ན་ན༷འ༷ང་གནས་པ་མི༷ན་ཏེ་གནས་ན༷་སྣང་དུ་རུང་བ་ལས་མ་དམིགས་པ་དེས་ན་འདི༷་ད༷ག་ག༷ར་གན༷ས་ནས་འགྲོ༷་བ༷་ཀུ༷ན་གནོ༷ད་བྱེ༵ད། འཁྲུལ་སྣང་ཙམ་འདི༷་ནི༷་༼སྔགས་དང་སྨན་གྱི་མཐུ་ལས་མེད་བཞིན་དུ་སྣང་བའི་༽སྒྱུ༷་མ་དང་འདྲ༷་བར་བརྫུན་པ་དེ༷འི་ཕྱི༷ར་སྙི༷ང་ལ༷་༼སྟེ་སེམས་ལ་ཉོན་མོངས་པས་༽འཇི༷གས་སྤོ༷ངས་རང་བཞིན་ཤེ༷ས་ཕྱི༷ར་ཤེས་རབ་ལ་བརྩོ༷ན་པ༷་བསྟེ༵ན། དོ༷ན་ལ་བདེན་མེ༷ད་ཉི༷ད་དུ༷་གྲུབ་པས་བད༷ག་ལ༷་དམྱལ༷་སོ༷གས་རྣམ༷ས་སུ༷་ཅི༷་སྟེ༷་གནོ༷ད་པ༷་བྱེ༵ད། ཅེས་དཔྱད་ན་སྟོང་ཉིད་དུ་རྟོགས་སོ།།

ད་ནི་དོན་བསྡུ་བར་བཞེད་དེ། དེ༷་ལྟར༷་༼ཉོན་མོངས་པ་རྣམས་སྒྱུ་མ་དང་འདྲ་བར་༽རྣམ༷་པར་བས༷མས་ནས་ཁོ་བོས་ཇི༷་སྐ༷ད་བཤ༷ད་པ༷་དང་གསུང་རབ་གཞན་ལས་འབྱུང་བ་ཡི༷། བསླ༷བ་པ༷་བསྒྲུ༷བ་པའི་ཆེ༷ད་དུ༷་ལག་ལེན་བག་ཡོད་ལ་འབ༷ད་པ༷ར་བྱ༷་སྟེ། ཕན་པ་བསྟན་ཡང་སྨ༷ན་པའི་ང༷ག་མ༷་མཉ༷ན་ན༷་སྨ༷ན་ད༷ག་གི༵ས། ༼ནད་པ་ནད་མེད་པར་༽བཅོ༷ས་དགོ༷ས་༼པའི་༽ན༷ད་པ༷་སོ༷ས་པ༷་ག༷་ལ༷་ཡོ༵ད།། ༼དེ་བཞིན་དུ། སྨན་པ་སངས་རྒྱས་ཀྱིས་ལུང་ཕོག་པའི་བསླབ་པ་མ་བསྒྲུབས་ན། ལས་ཉོན་གྱིས་བསྐྱེད་པའི་ནད་སོས་པ་ག་ལ་ཡོད་དེ་མེད་དོ།།༽དེའི་ཕྱིར་ལག་ལེན་ལ་བག་ཡོད་པར་བྱོས་ཤིག །ཅེས་པ་སྟེ། ཟླ་བ་སྒྲོན་མའི་མདོ་ལས་ཀྱང་། ཁྲིམས་དང་ཐོས་དང་གཏོང་དང་བཟོད་པ་དང་། དགེ་བའི་ཆོས་སུ་བརྗོད་པ་ཇི་སྙེད་པ།། ཀུན་གྱི་རྩ་བ་བག་ཡོད་འདི་ཡིན་ཏེ།། གཏེར་ཐོབ་བྱེད་ཅེས་བདེ་བར་གཤེགས་པས་བསྟན།། ཞེས་གསུངས་སོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་བསླབ་པ་ལ་བ༷ག་ཡོ༷ད་བསྟན༷་པ༷་ཞེ༷ས་བྱ༷་བ༷་སྟེ༷་ལེ༷འུ༷་བཞི༷་པ༷འོ༵།།

ལེའུ་ལྔ་པ། ཤེས་བཞིན་བསྲུང་བ། ༈ 

བག་ཡོད་ཀྱི་རྗེས་སུ་དྲན་ཤེས་བཞིན་འབྲེལ་བས་༼སྡོམ་པ་བླངས་པའི་༽བསླ༷བ་པ༷་༼གནང་བཀག་གི་ཚུལ་༽བསྲུ༷ང་༼པ་སྟེ་རྗེས་སུ་སྐྱོང་༽བར་འདོ༷ད་པ༷༼འི་བྱང་ཆུབ་སེམས་པ་༽ཡི༵ས། ༼དྲན་ཤེས་བཞིན་གྱིས་༽ར༷བ་ཏུ༷་བསྒྲི༷མས་ན༷ས་༼ཟག་བཅས་ལ་༽སེམས་༼འཕྲོ་བ་༽བསྲུ༷ང་༼དགོས་༽སྟེ༷།།སེམས་འདི༷་༼ཉོན་མོངས་ལས་༽བསྲུ༷ང་བ༷་མ༷་བྱས༷་ན༵།། ༼ཡུལ་སྣ་ཚོགས་ལ་འཕྲོས་ན་ཆགས་སྡང་སྐྱེས་ནས་༽བསླ༷བ་པ༷་བསྲུ༷ང་བར་ཡོ༷ང་༼ཡེ་༽མི༷་ནུ༵ས་པའི་ཕྱིར་རོ།། 

སེམས་ཀྱི༷་གླ༷ང་པོ༷་༼མ་བཏུལ་བར་༽ཚུལ་བཞིན་མ་ཡིན་པའི་ཡུལ་ལ་ཡ༷ན་བཏ༷ང་བ༵ས། མན༷ར་མེ༷ད་དམྱལ་བ་ལ་སོགས་པའི་གནོ༷ད་པ༷་བྱེ༷ད་པ༷་ལྟར༷། གླ༷ང་ཆེ༷ན་ཁ་ལོ་མ༷་ཐུ༷ལ་ཞིང་ཆང་གིས་མྱོ༷ས་ཏེ་དྲེགས་པ༷་ཡི༵ས། འདི༷་ན༷་དམྱལ་བ་དེ༷་འདྲ༷འི་གནོ༷ད་མི༷་བྱེ༵ད༼པས་ཉེས་དམིགས་ཆེ་བའི་སེམས་བསྲུང་བ་ལ་འབད་དོ༽།། 

ཀུ༷ན་ན༷ས་༼ནི་དུས་ཐམས་ཅད་དུ་མ་བརྗེད་པའི་༽དྲན༷་པའི་ཐ༷ག་པ༷་ཡི༵ས།། སེམས་ཀྱི༷་གླ༷ང་ཆེ༷ན་༼ཆོས་ལ་སེམས་པའི་སྡོང་པོ་ལ་༽ད༷མ་བཏ༷གས་ན༵།།སྟག་ལ་སོགས་པའི་འཇི༷གས་པ༷་ཐ༷མས་ཅ༷ད་མེ༷ད་འགྱུ༷ར་ཞི༵ང་། སྦྱིན་པ་ལ་སོགས་དགེ༷་བ༷་༼མངོན་མཐོ་ངེས་ལེགས་༽ཐ༷མས་ཅ༷ད་ལ༷ག་ཏུ༷་གཏད་པ་བཞིན་འོ༵ང་ངོ་། 

༼གཞན་ཡང་ཉེ་བར་འཚེ་བའི་༽སྟ༷ག་དང་སེ༷ང་གེ༷་གླ༷ང་ཆེ༷ན་དྲེ༵ད།། སྦྲུ༷ལ་༼གདུགས་པ་༽དང་དགྲ༷་རྣམ༷ས་ཐ༷མས་ཅ༷ད་ད༵ང་། སེམས་ཅ༷ན་དམྱལ༷་བ༷འི་སྲུ༷ང་མ༷་ད༵ང་། བྱ༷ད་མ༷་སྟེ་མཁའ་འགྲོ་དང་དེ༷་བཞི༷ན་སྲི༷ན་པོ༷་རྣམ༷ས། 

སེམས་འདི༷་གཅི༷ག་པུ༷་༼དྲན་པའི་ཐག་པས་༽བཏ༷གས་པ༷་ཡི༵ས།། ༼སྟག་སོགས་༽དེ༷་ད༷ག་ཐ༷མས་ཅ༷ད་བཏ༷གས་པ༷ར་འགྱུ༵ར་ཏེ་གནོད་པ་མི་བྱེད་དོ།། ༼རང་གི་༽སེམས་འདི༷་གཅི༷ག་པུ༷་༼ཤེས་བཞིན་གྱིས་༽བཏུ༷ལ་བ༷་ཡི༵ས།། ༼སྟག་སོགས་༽དེ༷་ད༷ག་ཐ༷མས་ཅ༷ད་ཐུ༷ལ་བར་འགྱུ༵ར་ཏེ་ཕན་པ་སྒྲུབ་པའོ།།འཕགས་པ་དཀོན་མཆོག་སྤྲིན་ལས་ཀྱང་། རིགས་ཀྱི་བུ། ཆོས་ཐམས་ཅད་ནི་སེམས་སྔོན་དུ་འགྲོ་བ་སྟེ། སེམས་ཉིད་དབང་དུ་གྱུར་ན་ཆོས་ཐམས་ཅད་དབང་དུ་འགྱུར་རོ།། ཞེས་གསུངས་སོ།། འདི༷་ལྟར༷་༼ཚེ་འདི་ཕྱིའི་༽འཇི༷ག་པ༷་ཐ༷མས་ཅ༷ད་ད༵ང་། ༼ལུས་སེམས་ཀྱི་༽སྡུ༷ག་བསྔ༷ལ་དཔ༷ག་ཏུ༷་མེ༷ད་པ༷་ཡ༵ང་། སེམས་ལ༷ས་བྱུ༷ང་བ༷་ཡི༷ན་ནོ༷་ཞེ༵ས།། ཡ༷ང་ད༷ག་གསུ༷ང་བ༷་ཉི༷ད་ཀྱི༷ས་བསྟ༵ན་ཏེ། ཇི་སྐད་དུ། དྲན་པ་ཉེ་བར་བཞག་པ་ལས། སེམས་ནི་དགྲ་དང་དགྲ་ཆེན་ཡིན།།སེམས་ལས་གཞན་པའི་དགྲ་མེད་དོ།། ཞེས་གསུངས་པའོ།། 

གལ་ཏེ་དེ་ལྟ་མ་ཡིན་ན། སེམས་ཅ༷ན་དམྱལ༷་བ༷འི་མཚོ༷ན་ཆ༷་༼མདུང་དང་གཏུན་ཤིང་དང་རལ་གྲི་ལོ་མའི་ནགས་ཚལ་ལ་སོགས་པ་༽རྣམ༷ས།། འཁྲུལ་སྣང་ལས་གཞན་སུ༷་ཞི༷ག་གི༷ས་ནི༷་ཆེ༷ད་དུ༷་བྱས༷། ལྕ༷གས་བསྲེ༷གས་༼པའི་རང་བཞིན་གྱི་༽ས༷་གཞི༷་སུ༷་ཡི༷ས་བྱས༷།། ཤིང་ཤལ་མ་ལིའི་སྟེང་འོག་ཏུ་འབོད་པ་དང་ཕྲད་ནས་ཀྱང་ལྕགས་ཀྱི་བུད་མེད་མེ་རབ་ཏུ་འབར་བས་མཁྱུད་པ་ལ་སོགས་འདོད་ལོག་གི་རྣམ་སྨིན་མེ་ཚོ༷གས་མང་པོ་སྣང་བ་དེ༷་ད༷ག་ཅི༷་ལ༷ས་བྱུ༵ང་༼སྟེ་སེམས་ལས་གཞན་པའི་རྒྱུ་མེད་དོ༽།། 

དེ༷་འདྲ༷་དེ༷་ད༷ག་ཐ༷མས་ཅ༷ད་དབང་ཕྱུག་ལ་སོགས་པས་ཀྱ༵ང་བྱས་པ་མ་ཡིན་ལ། གཏན་མི་མྱོང་བ་ཡང་མ་ཡིན་ཏེ་སྡི༷ག་ལས་ཀྱི་སེམས་འཁྲུལ་སྣང་ལས་འབྱུ༷ང་བར་འཕགས་པ་སྙིང་རྗེ་ཆེན་པོའི་མདོ་ལས། འཇམ་དཔལ་སེམས་ཅན་དམྱལ་བ་རྣམས་ནི་ཡོད་པ་མ་ཡིན་ལ་ལ་བྱིས་པ་སོ་སོའི་སྐྱེ་བོ་རྣམས་ཀྱིས་ཕྱིན་ཅི་ལོག་གིས་བསྒྲུབས་ཏེ་རང་རང་གི་རྣམ་པར་རྟོག་པ་ལས་བྱུང་བའོ།། ཞེས་ཐུ༷བ་པ༷ས་གསུ༵ངས་སོ།། དེ༷་ལྟ༷་བས་ན་ས་འོག་ས་བླ་ས་སྟེང་གི་འཇི༷ག་རྟེ༷ན་གསུ༷མ་པོ༷་ན༵། ༼སྡིག་པའི་༽སེམས་ལ༷ས་འཇི༷གས་པ༷་གཞ༷ན་འག༷འ་མེ༵ད་པས་དེ་བསྲུང་ངོ་།

༈ སྦྱིན་པའི་མཚན་ཉིད། དགེ་བ་ཐམས་ཅད་ལག་ཏུ་འོང་བ་ནི་གཙོ་བོར་ཕར་ཕྱིན་དྲུག་ལས། ཕྱི་རོལ་དོན་སྒྲུབ་ཏུ། རྣམ་ཤེས་སྦྱིན་པའི་རྣམ་པ་ཅན།། བརྒྱ་ཕྲག་ཏུ་མར་གོམས་བྱས་ཀྱང་། འོན་ཀྱང་སེམས་ཅན་འགའ་ཞིག་ཀྱང་། དབུལ་དང་བྲལ་བར་མི་འགྱུར་རོ།། ཞེས་དངོས་སྨྲ་བས་བཀོད་པ་ལྟར། ག༷ལ་ཏེ༷་འགྲོ༷་བ༷་དབུ༷ལ་བོ༷ར་བ༵།། སྦྱི༷ན་པའི་ཕ༷་རོ༷ལ་ཕྱི༷ན་པའི་མཚན་ཉིད་ཡི༷ན་ན༵། ད༷་དུ༷ང་འགྲོ༷་བཀྲེ༷ན་དུ་མ་ཡོ༷ད་པ་ཉིད་ཀྱི་ཕྱིར་ན༷་སྔོ༵ན།  སྐྱོ༷བ་པ༷་སངས་རྒྱས་༼རྣམ་པ་ཆོས་ཅན་༽ཇི༷་ལྟར༷་སྦྱིན་པའི་ཕ༷་རོ༷ལ་ཕྱི༵ན་ཏེ་མ་ཕྱིན་པར་ཐལ་ལོ༼འགྲོ་བ་ཐམས་ཅད་ཀྱི་དབུལ་བ་མ་བསལ་བའི་ཕྱིར་རོ༽།། འདོད་ན་བཤད་སྦྱར་དུ། བསེ་རུ་ལྟ་བུ་རྣམས་ལ་ནི།། ཕ་རོལ་ཕྱིན་དྲུག་མིང་ཡང་མེད།། བཅོམ་ལྡན་ཉག་གཅིག་ཕ་རོལ་ཕྱིན།། དྲུག་གི་སྤྱི་ལ་བཞུགས་པ་ལགས།། ཞེས་བཤད་པས་བསལ་ལོ།། 

དེས་ན་འདིར་རང་ལ་དངོས་པོ་བདོ༷ག་པ༷་ཐ༷མས་ཅ༷ད་འབྲ༷ས་བུ་སངས་རྒྱས་ཐོབ་པའི་ཐབས་དང་བཅ༷ས་ཏེ༵། སྐྱེ༷་བོ༷་ཀུ༷ན་ལ༷་བཏ༷ང་སེམས་ཀྱི༵ས།། ༼དངོས་པོ་གང་ལའང་ཆགས་པ་མེད་པས་སེར་སྣའི་དྲི་མ་ལ་སོགས་དང་བྲལ་བའི་སེམས་སྐྱེ་བ་དེའི་ཚེ་༽སྦྱི༷ན་པའི་ཕ༷་རོ༷ལ་ཕྱི༷ན་༼པ་རྫོགས་པར་༽གསུ༷ངས་ཏེ༵། ཡེ་ཤེས་སྨད་དུ་བྱུང་བའི་མདོ་ལས། སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། འདི་ལྟ་སྟེ། བདོག་པ་ཐམས་ཅད་འབྲས་བུ་དང་བཅས་ནས་གཞན་ལ་བཏང་པར་སེམས་པའོ།།ཞེས་སོ།། དེ༷་ལྟ་བས༷་ན་སྦྱིན་པ་དེ༷་ནི༷་སེམས་ཉི༷ད་དོ༵།།

༈ ཚུལ་ཁྲིམས་ཀྱི་མཚན་ཉིད། ཚུལ་ཁྲིམས་ཀྱི་མཚན་ཉིད་ལ་ཡང་ཉེས་སྤྱོད་རྒྱུ་དང་བཅས་པ་སྤངས་པ་དགོས་ན་སྔོན་སྐྱོབ་པ་ཚུལ་ཁྲིམས་ཀྱི་ཕ་རོལ་ཏུ་མ་ཕྱིན་པར་འགྱུར་ཏེ་ཉ༷་དང་གཞན་གྱི་ནོར་དང་བུད་མེད་ལ༷་སོ༷གས་པ༷་ས་ཕྱོགས་ག༷ང་ཞི༷ག་ཏུ༵། དེ༷་ད༷ག་གསོ༷ད་པ་དང་རྐུ་བ་དང་ལོངས་སྤྱད་བྱར་མི༷་འགྱུ༷ར་བའི་ཕྱོགས་དེར་བསྐྲད་དགོས་པ༷ར་ཐལ་བ་ལས་མ་བསྐྲ༵ད་དེ། ད་དུང་དེ་རྣམས་ལས་ཉེས་པར་སྤྱོད་པ་དུ་མ་ཡོད་པའི་ཕྱིར་རོ།། ༼འོ་ན་གང་གིས་རྫོགས་ཞེ་ན་༽དེས་ན་འདིར་རང་གི་ཉེས་སྤྱོད་སྤོ༷ང་བ༷འི་སེམས་ནི༷་ཐོ༷བ་པ༷་ལ༵ས། ཚུ༷ལ་ཁྲི༷མས་ཕ༷་རོ༷ལ་ཕྱི༷ན་པ༷ར་ཡང་དེ་ཉིད་ལས། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གང་ཞེ་ན། གཞན་ལ་གནོད་པ་གནས་དང་བཅས་པ་སྤོང་བའོ་ཞེས་བཤ༵ད་དེ། དེ་ལྟས་དེ་ནི་སེམས་ཉིད་དོ་ཞེས་པ་སླར་ཡང་ཕ་རོལ་ཏུ་ཕྱིན་པ་ཐམས་ཅད་ལ་འདྲེན་ནོ།།

༈ བཟོད་པའི་མཚན་ཉིད། བཟོད་པའི་མཚན་ཉིད་ཀྱང་ཁྲོ་བ་ཐམས་ཅད་བཅོམ་པ་ཡིན་ན་སྔོན་སྐྱོབ་པས་བཟོད་པ་མ་རྫོགས་པར་འགྱུར་ཏེ། སེམས་ཅ༷ན་མི༷་སྲུ༷ན་ཅིང་ཁྲོ་བ་ན༷མ་མཁ༷འ་བཞི༵ན་དུ་མཐའ་ཡས་པ་དེ༷་ད༷ག་༼གི་ཁྲོ་བ་༽གཞོ༷མ་གྱི༷ས་ཡོ༷ང་མི༷་ལ༵ང་བའི་ཕྱིར་༼ཐུབ་པ་ཆོས་ཅན། བཟོད་པ་མ་རྫོགས་པར་ཐལ། འདོད་ན་རྫོགས་པས་བསལ་ལོ།།༽རོ།། དེས་ན་འདི་རང་གི་ཁྲོ༷་བ༷འི་སེམས་ནི༷་གཅི༷ག་པུ་ནང་དུ་བཅོ༷མ་ན༵། ཕྱི་རོལ་གྱི་དགྲ༷་དེ༷་ཐ༷མས་ཅ༷ད་ཆོ༷མས་དང་འདྲ༵། 

དཔེར་ན་༼ཚེར་མ་ལ་སོགས་གནོད་པ་བསྲུང་པའི་དོན་དུ་༽ས༷་སྟེ༷ང་འ༷དི་ད༷ག་ཀོ༷ས་གཡོ༷ག་ཏུ༵།།དེ༷་སྙེ༷ད་ཀོ༷་བ༷ས་ག༷་ལ༷་ལ༵ང་། ལྷ༷མ་མཐི༷ལ་ཙ༷མ་གྱི༷་ཀོ༷་བ༷ས་ནི༵།། ས༷་སྟེ༷ང་ཐ༷མས་ཅ༷ད་གཡོ༷གས་དང་འདྲ༵།། 

དེ༷་བཞི༷ན་ཕྱི༷་རོ༷ལ་༼གནོད་བྱེད་ཀྱི་༽དངོ༷ས་པོ༷་༼དགྲ་ལ་སོགས་པ་༽ཡ༵ང་། བད༷ག་གི༷ས་ཕྱི༷ར་བཟློ༷ག་མི༷་ལ༷ང་གི༵ས།། བད༷ག་གི༷་སེམས་འདི༷་༼ཁྲོ་བ་ལས་༽ཕྱི༷ར་བཟློ༷ག་བྱ༵འི།། གཞ༷ན་རྣམ༷ས་བཟློ༷ག་གོ༷་ཅི༷་ཞི༷ག་དགོ༵ས།། ཞེས་པ་སྟེ། མདོ་ལས་ཀྱང་། བཟོད་པའི་ཕ་རོལ་ཏུ་ཕྱིན་པ་གང་ཞེ་ན། སེམས་མི་འཁྲུག་པའོ།། ཞེས་གསུངས་སོ།།

༈ བརྩོན་འགྲུས་ཀྱང་དགེ་བ་ལ་སྤྲོ་བའི་མཚན་ཉིད། བརྩོན་འགྲུས་ཀྱང་དགེ་བ་ལ་སྤྲོ་བའི་མཚན་ཉིད་ཅན་ཡིན་པས་སེམས་ཉིད་དེ། དཔེར་ན། མྱ་ངན་ལས་འདས་པའི་མདོར། བུད་མེད་ཞིག་གི་བུ་ཆུས་ཁྱེར་བ་ལ་བྱམས་སེམས་གས༷ལ་པོ་གཅི༷ག་བསྐྱེ༷ད་པའི་འབྲ༷ས་བུ༷་ཡ༵ང་། ཚ༷ངས་པའི་འཇིག་རྟེན་དུ་སྐྱེས་པ་ལ༷་སོ༷གས་པ༷་ཡི༷ན་པར་བཤད་པ༷་ལྟར༷། ལུ༷ས་ང༷ག་བཅ༷ས་པའི་འབྲ༷ས་བུ༷་ཡ༵ང་།།སེམས་ཀྱི་འཇུ༷ག་པ༷་ཞ༷ན་པ༷ས་ཞུགས་པ་ལས་ནི་འབྲས་བུ་དེ༷་ལྟ༷་བུ་མི༵ན་པའོ།།

༈ བསམ་གཏན་གྱི་མཚན་ཉིད། བསམ་གཏན་གྱི་མཚན་ཉིད་སེམས་རྩེ་གཅིག་པ་ཉིད་ཡིན་པས་གཞན་དུ་བརྗོད་མི་ནུས་མོད། དེའི་ཡན་ལག་ངག་གི་བཟླ༷ས་བརྗོ༷ད་དང་ནི༷་ལུས་ཀྱི་༼དབང་པོ་དུལ་བའི་རང་བཞིན་གྱི་༽དཀ༷འ་ཐུ༷བ་ཀུ༵ན། ཡུ༷ན་རི༷ང་དུ༷ས་སུ༷་༼གོམས་ཤིང་༽སྤྱ༷ད་བྱས༷་ཀྱང༷་། ༼དམིགས་པ་ལས་༽སེམས་གཞ༷ན་༼དུ་༽ གཡེ༷ངས་པ༷༼འམ་གཉིད་རྨུགས་དང་མི་གསལ་༽ས་བྱས༷་པ༷་ནི༵།། སངས་རྒྱས་དེ༷་ཉི༷ད་རི༷ག་པ༷ས་དོ༷ན་མེ༷ད་གསུ༵ངས་ཏེ། ༼འབྲས་བུ་ཆུང་ཞིང་འདོད་པ་བཞིན་མི་འགྲུབ་པས་སོ།།༽ཡུམ་ལས། སེམས་གཡེངས་པས་ནི་བདག་གི་དོན་ཡང་འགྲུབ་པར་མི་འགྱུར་ན་གཞན་གྱི་དོན་ལྟ་ཅི་སྨོས། དེའི་ཕྱིར་སེམས་གཡེང་བའི་གོ་སྐབས་ནི་འགའ་ཙམ་ཡང་མི་དབྱེའོ།། ཞེས་སོ།།

༈ ཤེས་རབ་ཀྱི་མཚན་ཉིད། ཤེས་རབ་ནི་རྩོད་པ་མེད་པར་སེམས་ཉིད་དེ་གང་ཟག་ག༷ང་གི༷ས་༼རང་གི་མཚན་ཉིད་འཛིན་པའམ། ལྟུང་པ་ལས་འཛིན་པས་༽ཆོ༷ས་ཀྱི༷་དོ༷ན་པོ༷འམ་གཙོ་བོ་མཆོ༵ག །སེམས་ཀྱི༷་རང་བཞིན་བྱིས་པ་རྣམས་ཀྱི་སྤྱོད་ཡུལ་མ་ཡིན་པས་གས༷ང་བར་གྱུར་པ་ཆོས་རབ་ཏུ་རྣམ་འབྱེད་འདི༷་མ༷་ཤེ༷ས་༼ཤིང་ཡང་ཡང་དུ་མ་གོས་༽ན༵། ༼མྱང་འདས་ཀྱི་༽བདེ༷་ཐོ༷བ་༼འཁོར་བའི་༽སྡུ༷ག་བསྔ༷ལ་གཞོ༷མ་འདོ༷ད་ཀྱང༷་། གནད་མི་ཤེས་པའི་སྐྱེ་བོ་མུ་སྟེགས་ཅན་ལ་སོགས་པ་དེ༷་ད༷ག་འབད་པ་དོ༷ན་མེ༷ད་གྱི༷་ན༷ར་ནམ་མཁའ་ལ་མེ་ཏོག་ཀ་ཤི་བཞིན་དུ་འཁོར་ཞིང་འཁྱ༵མ་མོ།། དེའི་ཕྱིར། སྡོང་པོ་བཀོད་པའི་མདོ་ལས་ཀྱང་། བྱང་ཆུབ་སེམས་དཔའི་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ཏོ།། སེམས་ཅན་སྨིན་པར་བྱ་བ་དང་གདུལ་བར་བྱ་བ་ཐམས་ཅད་ཀྱང་རང་གི་སེམས་ལ་བརྟེན་ཏོ།། ཞེས་རྒྱས་པར་གསུངས་སོ།།

༼ཐམས་ཅད་སེམས་ལ་རག་ལས་པ་༽དེ༷་ལྟ༷་བས༷་ན་བད༷ག་གི༷་སེམས་འདི༷་ནི༵། དྲན་པས་ལེ༷གས་པར་བཟུ༷ང་ནས་ཤེས་བཞིན་གྱིས་ལེ༷གས་པ༷ར་བསྲུ༷ང་བར་བྱ༷། འདིའི་ནང་དུ་ཐམས་ཅད་འདུ་བའི་ཕྱིར་སེམས་བསྲུ༷ང་བརྟུ༷ལ་ཞུ༷གས་མ༷་གཏོ༷གས་པ༵། ངལ་བ་འབྲས་བུ་མེད་པའི་བརྟུ༷ལ་ཞུ༷གས་མ༷ང་པོ༷ས་ཅི༷་ཞི༷ག་བྱ༷། ཞེས་པའོ།།

སྐྱེ་བོ་འདྲེན་པ་མཁས་པས་མ༷་དྲ༷ངས་ཤིང་སྤྱོད་པ་མ་བསྡམས་གྲོ༷ལ་༼ཏེ་སེམས་གཡེང་༽བ༷འི་ཁྲོ༷ད་གན༷ས་ན༵། རྨ་ཅན་རྣམས་ཀྱིས་བསྒྲི༷མས་ཏེ༷་རྨ༷་ཡི༷་བ༷ག་༼ཟོན་༽བྱེ༷ད་༼པ་༽བཞི༵ན། སྐྱེ༷་བོ༷་ང༷ན་ཁྲོ༷ད་གན༷ས་པའི་སྡོམ་བརྩོན་རྣམས་ཀྱིས༷་ཀྱང༷་། སེམས་ཀྱི༷་རྨ༷་འདི༷་རྟག༷་ཏུ༷་བསྲུ༵ང་དགོས་ཏེ། 

ཐ་མལ་རྨ༷་ཡི༷་སྡུ༷ག་བསྔ༷ལ་ཆུ༷ང་ངུ༷་ཡི༵ས། སྐྲ༷ག་པ༷འ༷ང་རྨ༷་ཡི༷་བ༷ག་༼ཟོན་ཆེར་འབད་པས་༽བྱེ༷ད་ན༵།། དམྱལ་བར་བསྡུ༷ས་འཇོ༷མས་ཀྱི་རི༷ས་འཇོ༷མས་པ་ལ་སོགས་རྣམ་སྨིན་ལ་སྐྲ༷ག་པ༷་ད༵ག། ད་ལྟ་སེམས་ཀྱི༷་རྨ༷་སྡིག་པ་ལས་ལྟ༷་ཅི༷ས་མི༷་བསྲུ༵ང་སྟེ་བསྲུང་བ་ཤིན་ཏུ་འཐད་པའི་ཕྱིར་རོ།། 

སེམས་བསྲུང་བའི་སྤྱོ༷ད་པ༷་འདི༷་འདྲ༷ས་གན༷ས་བྱེ༷ད་ན༵། སྐྱེ༷་བོ༷་ང༷ན་པའི་ཁྲོ༷ད་གན༷ས་ས༵མ།། ༼གཡོ་སྒྱུ་དྲུག་ཅུ་རྩ་གཉིས་ཀྱི་སྐྱེས་པ་བསླུ་བར་བྱེད་པའི་༽བུ༷ད་མེ༷ད་ཁྲོ༷ད་ན༷་གན༷ས་ཀྱང༷་རུ༵ང་། སྡོ༷མ་བརྩོ༷ན་བརྟན༷་པ༷་༼སྟེ་བསླབ་པ་ལ་བག་ཡོད་པ་༽ཉམ༷ས་མི༷་འགྱུ༵ར་ཏེ་ཡིད་མི་འཁྲུལ་བའི་ཕྱིར་རོ།། 

བད༷ག་གི༷་རྙེ༷ད་པ་ཡོན་འབུལ་བ་དང་འདོད་པ་ཇི་ལྟར་རེ་བ་དང་བཀུ༷ར་སྟི༷་སྟན་གདིང་བ་སོགས་ད༵ང་། དེར་མ་ཟད་ལུ༷ས་དང་འཚོ༷་བ༷་སྟེ་སྲོག་ཉམ༷ས་ཀྱང་བླ༷་ཞི༵ང་། དགེ༷་བ༷འམ་བཟང་པོ་གཞ༷ན་ཡ༷ང་ཉམ༷ས་བླ༷་ཡི༵། སེམས་༼མི་དགེ་བ་ལས་བསྲུང་བ་༽ནི༷་ན༷མ་ཡ༷ང་ཉམ༷ས་མི༷་བྱ༷། ཞེས་པའོ།།

དེ་ལྟར་སེམས་བསྲུ༷ང་འདོ༷ད་པ༷་རྣམ༷ས་ལ༷་ནི༵། གཙུག་ན་རིན་པོ་ཆེའི་མདོ་ལས། དྲན་པ་རྣོ་བ་ལྟ་བུ་གང་གི་སེམས་དང་སེམས་ལས་བྱུང་བའི་ཆོས་མི་དགེ་བ་ཐམས་ཅད་ཀྱི་སྐབས་མི་འབྱེད་པ་འདི་ནི་ཡང་དག་པའི་དྲན་པ་ཞེས་བྱའོ།། ཞེས་འབྱུང་བའི་མཚན་ཉིད་ཅན་དྲན༷་པ༷་དང་ནི༷་ཡུམ་ལས། དེ་སྤྱོད་ན་སྤྱོད་དོ་ཞེས་བྱ་བར་རབ་ཏུ་ཤེས་ཏེ་འགྲོ་བ་དང་འོང་བ་དང་འགྲེང་བ་དང་འདུག་པ་དང་གཉིད་ཀྱིས་ལོག་པ་དང་མ་ལོག་པ་དང་སྨྲ་བ་དང་མི་སྨྲ་བ་དང་ནང་དུ་ཡང་དག་འཇོག་པ་ན་ཡང་ཤེས་བཞིན་དུ་སྤྱོད་པ་ཡིན། ཞེས་གསུངས་པའི་མཚན་ཉིད་ཅན་ཤེ༷ས་བཞི༷ན་ད༵ག། སྲོ༷ག་ལ༷་བ༷བ་ཀྱང༷་༼འབད་པས་བག་ཡོད་པས་༽སྲུ༷ངས་ཤི༷ག་ཅེ༵ས། རྩོམ་པ་པོ་བད༷ག་ནི༷་དེ༷་སྐ༷ད་ཐ༷ལ་མོ༷་སྦྱོ༵ར་ཞིང་གསོལ་བ་འདེབས་ཞེས་པའོ།།

ན༷ད་ཀྱི༷ས་དཀྲུ༷གས་༼པས་ནུས་པ་ཉམས་༽པའི་མི༷་ད༷ག་ནི༵། འགྲོ་འོང་ལ་སོགས་ལ༷ས་རྣམ༷ས་ཀུ༷ན་ལ༷་༼འདོད་པ་བཞིན་བྱེད་པའི་༽མཐུ༷་མེ༷ད་པ༵། དེ༷་བཞི༷ན་རྨོ༷ངས་པ༷ས་སེམས་དཀྲུ༷གས་པ༵། དྲན་ཤེས་བཞིན་མ་ཚང་བ་ཡང་དག་པའི་ལ༷ས་རྣམ༷ས་ཀུ༷ན་ལ༷་མཐུ༷་མེ༷ད་དོ༵།། 

ཁྱད་པར་ཤེ༷ས་བཞི༷ན་མེ༷ད་པའི་སེམས་ལྡན༷་པ༵འི། ཐོ༷ས་དང་བས༷མ་དང་བསྒོ༷མས་པ༷་ལས་བྱུང་བའི་ཤེས་རབ་ལན་གཅིག་སྐྱེས་པ་ཡ༵ང་། ཞ༷བས་རྡོ༷ལ་བུ༷མ་པའི་༼ནང་དུ་༽ཆུ༷་༼བླུག་ཀྱང་འཛག་པ་༽བཞི༷ན་དུ༵།། དྲན༷་པ༷་ལ༷་ནི༷་དོན་དེ༷་མི༷་གན༵ས།། 

ཐོ༷ས་༼པ་༽མ༷ང་༼པོ་དང་ལྡན་པ་དང་༽ད༷ད་པ༷་ཅ༷ན་དང་ནི༵།། ༼བསླབ་པ་གུས་པས་༽བརྩོ༷ན་པ༷་ལྷུ༷ར་ལེ༷ན་གྱི་གང་ཟག་དུ༷་མ༷་ཡ༵ང་། ཤེ༷ས་བཞི༷ན་མེ༷ད་པའི་སྐྱོ༷ན་ཆ༷གས་པ༵ས།། རྒྱུད་ལྟུ༷ང་བ༷འི་རྙོ༷ག་པ་དང་བཅ༷ས་པ༷ར་འགྱུ༵ར་ཏེ། འདུལ་བའི་མ་མོ་བསྡུ་བ་ལས་ཀྱང་། ལྟུང་དེའི་རྒྱུ་ཡང་རྣམ་བཞི་སྟེ།།མི་ཤེས་པ་དང་བག་མེད་དང་། ཉོན་མོངས་མང་དང་མ་གུས་པའོ།། ཞེས་གསུངས་སོ།། 

ངོ་བོ་ཤེ༷ས་བཞི༷ན་མེ༷ད་པའི་༼ཉོན་མོངས་དགེ་བའི་ནོར་འཕྲོག་པའི་༽ཆོ༷མ་རྐུ༷ན་ད༵ག། དུས་༼གཉེན་པོ་༽ དྲན༷་པ༷་ཉམ༷ས་པའི་རྗེ༷ས་འབྲ༷ངས་ན༵ས། ལས་བསོ༷ད་ན༷མས་ད༷ག་ནི༷་ཉེ༷ར་བས༷གས་ཀྱང༷་། རྐུ༷ན་པོ༷ས་ཕྲོ༷གས་བཞི༷ན་བཅོམ་ནས་ང༷ན་འགྲོ༷ར་འགྲོ༵་བར་བྱེད་དོ།། 

དྲན་པ་མེད་ན་ཉོ༷ན་མོ༷ངས་༼པ་༽ཆོ༷མ་རྐུ༷ན་༼དང་འདྲ་བའི་༽ཚོ༷གས་འདི༷་ནི༵། ༼དགེ་བའི་ནོར་འཕྲོག་པའི་༽གླ༷གས་སྐབ༷ས་༼དྲན་པ་ཉམས་པ་༽ཚོ༷ལ་བར་བྱེ༷ད་པ༷་སྟེ༵།། གླ༷གས་རྙེ༷ད་གྱུ༷ར་ན༷ས་དགེ༷་བའི་ནོར་འཕྲོ༷ག་ཅི༵ང་། ༼འབྲས་བུ་༽ བདེ༷་འགྲོ༷༼དང་ཐར་པ༽འི་སྲོ༷ག་ཀྱང༷་འཇོ༷མས་པ༷ར་བྱེ༷ད།། 

༼ཤེས་བཞིན་མེད་ན་ཉེས་པ་མང་དུ་འབྱུང་བ་༽དེ༷་བ༷ས་དྲན༷་པ༷་དམིགས་པ་མི་བརྗེད་པའི་མཚན་ཉིད་ཅན་འདི་ཡི༷ད་ཀྱི་སྒོ༷་ན༵ས། ༼ཤེས་བཞིན་ལས་༽ གུ༷ད་དུ༷་ན༷མ་ཡ༷ང་མི༷་གཏ༷ང་ངོ༵་། གལ་ཏེ་༼བག་མེད་པས་༽སོ༷ང་ན༷འ༷ང་༼དམྱལ་སོགས་༽ང༷ན་སོ༷ང་གནོ༷ད་པ༷་ད༵ག། དྲན༷་པ༷ར་བྱས༷་ཏེ༷་དགེ་བའི་དམིགས་པ་དེ་ཉིད་ལ་གཏད་ཅིང་ཉེ༷་བར་བཞ༵ག་པར་བྱའོ།། 

དྲན་པ་དེ་ཡང་བླ༷་མ༷་དང་ནི༷་གྲོ༷གས་པོ༷་བཟང་པོ་ད༵ང་། མཁ༷ན་པོ༷་རྣམས་ཀྱིས༷་གདམ་པ་རྗེ༷ས་སུ༷་བསྟན༷་པ༷་ད༵ང་། དེ་དག་གིས་ཁྲེལ་བས་འཇི༷གས་པ༷་དང་རང་བསོད་ནམས་ཀྱི་སྐ༷ལ་བ་ལྡན༷་པ་དང་གཉེན་པོ་ལ་གུ༷ས་བྱེ༷ད་རྣམས་རེ་རེ་ལ༵ས་ཀྱང་། དྲན༷་པ༷་བདེ༷་བླ༷ག་ཉི༷ད་དུ༷་སྐྱེ༵་བའི་ཕྱིར་དེ་དག་བསྟེན་ནོ།།

གཞན་ཡང་སང༷ས་རྒྱ༷ས་བྱང་ཆུབ་སེམས་དཔ༷འ་ད༵ག། ༼ཤེས་བྱ་༽ཀུ༷ན་ཏུ༷་ཐོ༷གས་མེ༷ད་གཟི༷གས་པ༷ར་༼སྤྱན་དང་༽ལྡ༵ན།། དེ༷་ད༷ག་ཐ༷མས་ཅ༷ད་སྤྱ༷ན་སྔ༷་ན༵།། བད༷ག་ནི༷་རྟག༷་པ༷ར་གན༷ས་སོ༷་ཞེ༵ས།། 

དེ༷་ལྟར༷་ཡང་ཡང་བས༷མས་ན༷ས་རང་ལ་ཁ་ན་མ་ཐོ་བས་འཛེམ་པའི་ངོ༷་ཚ༷་ད༵ང་། བསླབ་པ་ལ་གུ༷ས་པ་དང་གཞན་གྱིས་འཕྱ་བ་ལ་འཇི༷གས་པའི་ཁྲེལ་ཡོད་ལྡན༷་པས་དེ༷་བཞི༷ན་དུ་གནོ༵ས། ཞེས་པ་གནས་པར་གྱིས་ཀྱི་དོན་ཏོ།། ༼དེ་ལྟར་གནས་པ་༽དེ༷ས་ནི༷་དྲན་པ་སྐྱེ་བར་མ་ཟད་སང༷ས་རྒྱ༷ས་རྗེ༷ས་དྲན༷་པ༷འ༵ང་། དེ༷་ལ༷་ཡ༷ང་དང་ཡ༷ང་དུ༷་འབྱུ༵ང་ངོ་། 

༼དེར་མ་ཟད་༽ག༷ང་ཚེ༷་དྲན༷་པ༷་ཡི༷༷ད་ཀྱི་༼ཁང་པའི་༽སྒོ༷་ན༵ས། མི་འཆོར་བར་བསྲུ༷ང་བ༷འི་དོ༷ན་དུ༷་༼སྒོ་བ་ལྟར་༽གན༷ས་གྱུ༷ར་པ༵།། དེ༷་ཚེ༷་ཤེ༷ས་བཞི༷ན་༼རྩོལ་མེད་དུ་༽འོ༷ང་འགྱུ༷ར་ཞི༵ང་། ༼གཞན་དུ་༽སོ༷ང་བ༷་ད༷ག་ཀྱང༷་སླ༷ར་འོ༷ང་འགྱུ༵ར་ཏེ་དྲན་པས་འགུགས་པའི་ཕྱིར་རོ།། 

རེ༷་ཤི༷ག་དང་པོ༷་དོན་མེད་དང་མི་དགེ་བ་ལ་འཇུག་ན་འདི༷་འདྲ༷འི་སེ༵མས ༼གནས་སོ་ཞེས་ནང་དུ་བསམས་ཏེ༽། འདི༷་ནི༷་༼ལྟུང་བ་འབྱུང་བས་༽སྐྱོ༷ན་༼དང་༽བཅ༷ས་༼པ་འདི་ནི་སྐྱོན་མེད་པའོ་ཞེས་དྲན་༽ཤེ༷ས་༼ཀྱིས་ཤེས་༽བྱས༷་ན༵ས།། དེ༷་ཚེ༷་བད༷ག་གི༷ས་༼ལྟུང་བའི་སྒོ་ཐམས་ཅད་ཀྱིས་མི་གོས་པའི་དོན་དུ་དབང་པོའི་སྒོ་བསྡམ་སྟེ་༽ཤི༷ང་བཞི༷ན་དུ༵།། ཟུ༷ངས་ཐུ༷བ་པ༷ར་ནི༷་གཉེན་པོ་ཤེས་བཞིན་ལ་གན༷ས་པ༷ར་བྱའོ༵།། 

དོ༷ན་ནམ་འབྲས་བུ་མེ༷ད་པའི་༼མིག་གཞན་དུ་༽གཡེ༷ང་བར་བལྟ༷་བ༷་ནི༵། ༼དུས་༽ན༷མ་ཡ༷ང་བད༷ག་གི༷ས་མི༷་བྱ༷་སྟེ༷། གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། ཅེས་༼དེ་ཁོ་ན་ཉིད་ལ་༽ངེ༷ས་པ༷ར་སེམས་པ༷ས་༼བསམ་གཏན་གྱི་ལྟ་ལྟངས་ཀྱིས་༽རྟག༷་ཏུ༷་ནི༵། མི༷ག་ནི༷་ཕ༷བ་སྟེ༷་༼སྣའི་རྩེ་མོ་གཉའ་ཤིང་གང་ཙམ་དུ་༽བལྟ༷་བར་བྱ༷།། 

ལྟ༷་བ༷ས་དུབ་ན་ང༷ལ་སོ༷འི་ཆེ༷ད་དུ༷་ནི༵། རེ༷ས་འག༷འ་ཕྱོ༷གས་མཚམས་སུ༷་བལྟ༷་བར་བྱ༷། འག༷འ་ཞི༷ག་༼དེ་དང་ཉེ་བར་དེའི་༽མི༷ག་ལ༷མ་སྣ༷ང་གྱུ༷ར་ན༵།།༼མིག་གིས་༽བལྟ༷ས་ན༷ས་༼བཞིན་འཛུམ་པས་ལེགས་པར་བྱོན་པ་ཁྱེད་༽འོ༷ངས་པ༷་ལེ༷གས་ཞེ༷ས་བརྗོ༷ད།། དཀོན་མཆོག་སྤྲིན་ལས་ཀྱང་། གལ་ཏེ་དགེ་སློང་དགོན་པ་པའི་དྲུང་དུ། རྒྱལ་པོའམ་བློན་པོའམ་གཞན་ཡང་བྲམ་ཟེ་དང་རྒྱལ་རིགས་དང་གྲོང་པ་དང་ཡུལ་མི་དག་འོངས་ན་དེས་དེ་དག་ལ་གུས་པས་ལེགས་པར་འོངས་སམ་ཞེས་བརྗོད་པར་བྱ་སྟེ། ཞེས་སོགས་རྒྱས་པར་གསུངས་སོ།།

ལ༷མ་སོ༷གས་༼སུ་ཆོམ་རྐུན་སོགས་ཀྱི་༽འཇི༷གས་པ༷་བརྟག༷་པའི་ཕྱི༷ར།། ཡ༷ང་དང་ཡ༷ང་དུ༷་ཕྱོ༷གས་བཞི༷ར་བལྟ༷།། ང༷ལ་བསོ༷ས་༼བ་ན་༽ཁ༷་ནི༷་ཕྱི༷ར་བལྟ༷ས་ན༵ས།། རྒྱ༷བ་ཀྱི༷་ཕྱོ༷གས་སུ༷་༼འཇིག་པ་བརྟག་པའི་དོན་དུ་༽བལྟ༷་བར་བྱ༷།། 

མདུ༷ན་དང་རྒྱ༷བ་ཏུ༷་༼གཡང་ས་སོགས་ཀྱི་གནོད་པ་ཡོད་མེད་༽བརྟག༷་བྱས༷་ན༵ས།། འཇིགས་པ་མེད་ན་འགྲོ༷འ༷མ་ཡ༷ང་ན༷་འཇིགས་པ་མཐོང་ནས་ལོག་སྟེ་འོ༷ང་བར་ཡང་བྱ༷་སྟེ༷། དེ༷་ལྟར༷་༼སྤྱོད་ལམ་གྱི་༽གན༷ས་སྐབ༷ས་ཐ༷མས་ཅ༷ད་དུ༵།། དགོ༷ས་པ༷་གང་ཆེ་ཤེ༷ས་ན༷ས་ལུས་ལ་སོགས་པ་བསྲུང་བའི་དོན་དུ་དམིགས་གསལ་དང་བཅས་པ་སྤྱ༷ད་པ༷ར་བྱའོ༵།། 

སྤྱོད་ལམ་བཞི་པོ་གང་རུང་ལ་ལུ༷ས་ཀྱི༷ས་འདི༷་ལྟར༷་གན༷ས་བྱ༷་ཞེ༵ས། བྱ༷་བ༷་གང་ཡིན་རྫོགས་པ་དང་བསྡོ༷གས་ཤིང་བསྡུས་ན༷ས་དེ༷་ན༷ས་ནི༵། ༼བར་༽སྐབ༷ས་སུ༷་ལུ༷ས་འདི༷་རྟག་མི་རྟག་ལ་སོགས་ཇི༷་ལྟ༷་བུ༵ར། གན༷ས་པ༷་ཡི༷ན་ཞེ༷ས་སོ་སོར་བརྟག་ཅིང་བལྟ༷་བར་བྱའོ༵།། 

སེམས་ཀྱི༷་གླ༷ང་པོ༷་༼ཆགས་སོགས་ཀྱིས་༽མྱོ༷ས་པ༷་ནི༵།།༼དམ་པའི་༽ཆོ༷ས་ལ༷་༼རྩེ་གཅིག་ཏུ་༽སེམས་པའི་ཀ༷་ཆེ༷ན་ལ༵།། དྲན་པས་ཇི༷་ལྟར༷་བཏ༷གས་པ༷་༼གཞན་དུ་༽མི༷་འཆོ༷ར་བ༵།། དེ༷་ལྟར༷་འབ༷ད་པ༷་ཀུ༷ན་གྱི༷ས་བརྟ༵ག༼ཅིང་རང་དབང་དུ་འགྱུར་བར་བྱའོ། ༽། 

ཅི༷་ན༷ས་ཏི༷ང་འཛི༷ན་བརྩོ༷ན་པ༷༼འི་སེམས་ཞི་གནས་༽ནི༵།། སྐ༷ད་ཅི༷ག་གཅི༷ག་ཀྱང༷་༼དམིགས་པ་ལས་གཞན་དུ་༽མི༷་འཆོ༷ར་བ༵ར་རྟོག་མེད་དུ་བཞག་ཅིང་། གལ་ཏེ་རྟོག་ན་བད༷ག་གི༷་ཡི༷ད་འདི༷་ག༷ར་སྤྱོ༷ད་ཅེ༵ས། དེ༷་ལྟར༷་ཡི༷ད་ལ༷་སོ༷་སོ༷ར་བརྟ༵ག་སྟེ། ༼གཞན་དུ་སོང་ན་དམིགས་པ་སྔ་མ་ལ་བླན་ཏེ་བཞག་ཅིང་སྔར་གྱི་ལ་གནས་ན་བཏང་སྙོམས་སུ་བྱའོ།།༽དཀོན་མཆོག་སྤྲིན་ལས། བསག་གི་སེམས་འདི་ཅི་དགེ་བའམ་མི་དགེ་བའམ་ལུང་དུ་མ་བསྟན་པ་ལས་ཆོས་གང་ལ་སྤྱོད་ཅེས་རྣམ་པར་དཔྱོད་དེ། གལ་ཏེ་དགེ་བ་ལ་སྤྱོད་ན་དེ་ལ་སེམས་དགའ་བ་དང་རངས་པ་དང་མོས་པ་བསྐྱེད་དོ།། འོན་ཏེ་མི་དགེ་བ་ལ་སྤྱོད་ན་དེ་ལ་སྐྱོ་བ་མང་བ་དང་རྟོག་པ་མང་བ་ཡིན་ཏེ་མི་དགེ་བའི་ཆོས་དེ་དག་སྤོང་བ་ལ་བརྩོན་པ་ཡིན་ནོ།། ཞེས་གསུངས་པའོ།

།མེ་ལ་སོགས་པའི་འཇི༷གས་པ་དང་དཀོན་མཆོག་མཆོད་པའི་དག༷འ་སྟོ༷ན་དང་སོ༷གས་པའི་སྒྲས་གཞན་དོན་རྒྱ་ཆེན་དང་འབྲེ༷ལ་བ༵ར། ག༷ལ་ཏེ༷་རྩེ་གཅིག་མི༷་ནུ༷ས་ན་རེ་ཤིག་ཅི༷་བདེ༷ར་བྱ༷་བ་གནང་སྟེ། འདི༷་ལྟར༷་སྦྱི༷ན་༼པས་ཚུལ་ཁྲིམས་མཆོག་གི་སྦྱིན་པ་གཏོང་༽པའི་དུ༷ས་ད༷ག་ཏུ༵།། ༼སྦྱིན་པ་དོན་ཆེ་ན་༽ཚུ༷ལ་ཁྲི༷མས་ཉེ་བར་བསྡུས་ཏེ་བཏ༷ང་སྙོ༷མས་སུ་བཞ༷ག་པ༷ར་བྱའོ་ཞེས་བློ་གྲོས་མི་ཟད་པས་ཞུས་པར་གསུ༵ངས་པའི་ཕྱིར་རོ།། 

དེ་ལྟར་ཁྱེབས་གང་ཆེའི་སྤྱོད་པ་ག༷ང་ཞི༷ག་བས༷མས་ཏེ༷་ཐོག་མར་བྱ༷ར་བརྩ༷མས་པ༵༼འི་བསམ་གཏན་དང་ཐོས་པ་སོགས༽། དེ༷་ལ༷ས་གཞ༷ན་དུ༷་བློ་སྣ་མང་པོ་མི༷་བས༷མ་སྟེ༷། དེ༷ར་༼སེམས་རྩེ་གཅིག་ཏུ་༽གཏ༷ད་པ༷་ཡི༷་བས༷མ་པ༷་ཡི༵ས ༼བརྩམས་པ༽།། དེ༷་ཉི༷ད་རེ༷་ཤི༷ག་རྫོགས་པར་བསྒྲུ༷བ་པ༷ར་བྱ༷། 

དེ༷་ལྟ༷་༼ནན་ཏན་དུ་བྱས་༽ན༷་ནི༷་༼བྱ་བར་བརྩམས་པ་༽ཀུ༷ན་ལེ༷གས་༼པར་༽བྱས༷་པ་འབྱུང་གི། གཞ༷ན་དུ༷་བློ་རྩེ་མང་བས་གཉི༷་ག༷་འགྲུབ་པར༷་མི༷་འགྱུ༷ར་རོ༵།། ཤེ༷ས་བཞི༷ན་མ༷་ཡི༷ན་པ་མ་རིག་པའི་ཉེ༷་བའི་ཉོ༷ན་མོ༵ངས་ཀྱང་། དེ༷་ལྟ༷་ན༷་ནི༷་འཕེ༷ལ་མི༷་འགྱུ༵ར།།

བྲེ༷་མོ༷་སྟེ་བཞད་གད་ཀྱི་གཏ༷མ་ནི༷་༼འབྲེལ་མེད་༽སྣ༷་ཚོ༷གས་ད༵ང་། ༼ཟློས་གར་དང་མིག་འཕྲུལ་སོགས་༽ངོ༷་མཚ༷ར་ལྟ༷ད་མོ༷་རྣམ༷་མ༷ང་པོ༵༼སྟེ་གཡུལ་གྱི་བཀོད་པ་སོགས༽།། ཀུ༷ན་ལ༷་༼སྒོ་གསུམ་༽འཇུ༷ག་པ༷ར་གྱུ༷ར་པ༷་ན༵།། དེ༷་ལ༷་ཆ༷གས་པ༷་སྤང༷་༼སྟེ་དེ་དག་ལས་བཟློག་༽བར་བྱ༵༼འོ༽།། 

དོ༷ན་མེ༷ད་༼པར་༽ས༷་རྐོ༷་༼བ་དང་སེན་མོ་སོགས་ཀྱིས་༽རྩྭ༷་གཅོ༷ད་ད༵ང་།། ༼དབྱུག་དང་རྐང་པ་སོགས་ཀྱིས་༽ས༷་རི༷ས་འབྲི༷་སོ༷གས་བྱེ༷ད་གྱུ༷ར་ན༵།། བདེ༷་གཤེ༷གས་བསླ༷བ་པ༷་འདུལ་བའི་མདོར། རྐོ་འམ་རྐོར་བཅུག་པ་ལའོ།། སའི་སའོ།། ཟླ་བ་གསུམ་ལོན་པའི་འཐས་པའོ།། ཞེས་དང་། མ་ཉམས་པ་ཉིད་ལའོ།། ས་བོན་དང་ཁྱི་གུ་ཁ་འཐོན་པར་རུང་བ་མ་བྱས་པ་དག་གིས་ཐ་ན་རྩ་རྒྱུན་ཡན་ཆད་ཉམས་པར་བྱས་ནའོ།། ཞེས་དང་། ཕུར་པ་འབྱིན་པ་དང་རི་མོ་འདྲེན་པ་དང་སའི་ཕྱེ་མ་དང་འདྲེས་པའི་ལྕི་བ་འགོགས་པ་དང་འདམ་བསྐྱོད་པ་དང་། ཞེས་སོགས་ལྟུང་བྱེད་དུ་གསུངས་པ་དྲན༷་པར་བྱས༷་ན༵ས། ༼ལྟུང་བའི་རྣམ་སྨིན་ལ་༽སྐྲ༷ག་པ༷ས་དེ༷་ཡི༷་མོ༷ད་ལ༷་དོ༵ར༼བར་བྱའོ༽།། 

ག༷ང་ཚེ༷་༼ལུས་༽བསྐྱོ༷ད་པ༷ར་འདོ༷ད་གྱུ༷ར་ཏ༵མ།། ༼ངག་༽སྨྲ༷་བར་འདོ༷ད་པ༷ར་གྱུ༷ར་ན༷་ཡ༵ང་། ༼བསྐྱོད་པ་དང་སྨྲ་བ་ལ་འཇུག་པའི་༽དང་པོ༷ར་ར༷ང་གི༷་སེམས་༼དགེ་སྡིག་གང་ལ་འཇུག་༽བརྟག༷ས་ན༵ས།། ༼སེམས་༽བརྟན༷་པ༷ར་བྱ་༼སྡིག་པ་སྤང་ཞིང་དགེ་བ་སྒྲུབ་པ་ལ་༽རི༷གས་པ༷་ལྡན༷་པ༷ར་བྱའོ༵།། 

ག༷ང་ཚེ༷་ར༷ང་ཡི༷ད་ཆ༷གས་པ༷་ལ་སོགས་པ་རྩ་བའི་ཉོན་མོངས་ད༵ང་། ཁྲོ༷་བ༷་ལ་སོགས་པ་ཉེ་བའི་ཉོན་མོངས་དང་ལྡན་པར་མཐོ༷ང་བ༷་དེ༷་ཡི༷་ཚེ༵། དེ་དག་གི་ལ༷ས་ཀུན་ཏུ་ཆགས་པ་དང་མནར་སེམས་སོགས་སུ༷་མི༷་བྱ༷་ཞིང་དེ་ཡི་གཏམ་༼ངག་ཏུ་༽ཡང་སྨྲ༷་མི༷་བྱ༷། ༼དབང་པོའི་བྱེད་པ་དང་རྣམ་རྟོག་བསྡུས་ཏེ་༽ཤི༷ང་བཞི༷ན་དུ༷་ནི༷་༼ཆགས་སྡང་མེད་པར་༽གན༷ས་པ༷ར་བྱ༷།། 

རྒོ༷ད་ཅིག་གཡེང་བའི་སེམས་དང་ངག་གིས་ག༷་ཞ༷ར་བཅ༷ས་ཏེ་ཐོ་འཚམས་པ༷འ༵མ། ག༷ལ་ཏེ༷་ང༷་རྒྱ༷ལ་གྱིས་ཁེངས་པ་དང་རིགས་༼དང་ལང་ཚོ་༽ལ་སོགས་པས་རྒྱ༷གས་ལྡན༷་པ༷འ༵མ། ཕ་རོལ་གྱི་མཚ༷ང་འབྲུ༷་བ༷་ཞེས་འགྱེམས་པ་ཡི༷་བས༷མ་པ༷་ད༵ང་། ག༷ལ་ཏེ༷་གཞན་གྱི་རྗེས་བརྗོད་སྐྱོ༷ར་བའི་ཟོལ་གྱིས་སུན་འབྱི༷ན་པའི་གཡོ་དང་ཡོན་ཏན་མ་ཡིན་པ་བསྟན་པས་གཞན་བསླུ༷་བའི་སྒྱུ་སེམས་ས༵མ། 

ག༷ང་ཚེ༷་བད༷ག་༼གི་ཡོན་ཏན་༽བསྟོ༷ད་༼པ་༽ལྷུ༷ར་ལེ༷ན་ད༵ང་། གཞ༷ན་ལ༷་༼ཉེས་པ་གསལ་བར་བརྗོད་པས་༽སྨོ༷ད་པ༷་ཉི༷ད་དང་ནི༵།། འཕྱ་ཞིང་གཤེ༷་བཅ༷ས་དང་ཁྲིམས་རང་ཤགས་འགྱེ༷ད་དང་བཅ༷ས་པས་གཞན་ལ་གནོད་སེམས་སུ་གྱུ༷ར་པ༵། དེ༷་ཚེ༷་གཉེན་པོ་ཤི༷ང་བཞི༷ན་གན༷ས་པ༷ར་བྱ༷།། 

རྙེ༷ད་༼པ་ཡོན་འབུལ་བ་༽དང་བཀུ༷ར་སྟི༷་༼སྟན་སྟོབ་པ་དང་ཚིག་སྙན་པའི་༽གྲ༷གས་༼པ་༽འདོ༷ད་པ༷འ༵མ།། ༼བྲན་ཕོ་མོ་དང་ལས་བྱེད་པ་སོགས་༽གཡོ༷ག་༼དང་སློབ་མ་སོགས་༽འཁོ༷ར་དོ༷ན་དུ༷་གཉེ༷ར་འདོ༷ད་པ༷འ༵མ།། བད༷ག་སེམས་རི༷མ་གྲོ༷་སྟེ་༼རྐང་པ་འཁྲུད་པ་སོགས་༽ཞབས་ཐོག་འདོ༷ད་གྱུ༷ར་ན༵། དེ༷་ཚེ༷་ཤི༷ང་བཞི༷ན་༼དེ་དག་གི་དབང་དུ་མི་འགྲོ་བར་༽ གན༷ས་པ༷ར་བྱ༷།།

གཞ༷ན་དོ༷ན་༼མི་སྒྲུབ་པར་༽ཡ༷ལ་བར་འདོ༷ར་བ༷་ད༵ང་། ར༷ང་དོ༷ན་གཉེ༷ར་བར་འདོ༷ད་པ༷་ད༵ག །སེམས་པ་ལྟ་ཞོག་༼མི་རིགས་པའི་ཚིག་༽སྨྲ༷་བར་འདོ༷ད་པའི་སེམས་བྱུ༷ང་ན༵འང་། ཐེག་པ་ཆེན་པོའི་སྐྱོན་དུ་རིག་པ་དེ༷ས་ནི༷་ཤི༷ང་བཞི༷ན་གན༷ས་པ༷ར་བྱ༷། 

གཞན་དོན་ལྷུར་ལེན་པ་ན་མི༷་བཟོ༷ད་པས་འདོར་བ་དང་ལེ༷་ལོ༷ས་ཕྱིར་ནུར་བ་དང་༼ལུས་སྲོག་གི་བར་ཆད་ཀྱིས་༽འཇི༷གས་པ༷ས་མི་འཇུག་པ་ད༵ང་། དེ༷་བཞི༷ན་དུ་སྤྱི༷་བརྟོ༷ལ་༼ཏེ་རྩོལ་ཕོད་༽གྱིས་གནས་མ་ཡིན་པ་ལ་རྒོལ་བ་དང་མུ༷་ཅོ༷ར་གྱིས་ཚིག་ངན་འབྱིན་པ་ད༵ང་། ར༷ང་གི༷་ཕྱོ༷གས་༼སློབ་མ་སོགས་ལ་༽ཞེ༷ན་༼ཅང་ཕྱོགས་སུ་ལྷུང་པའི་༽སེམས་བྱུ༷ང་ན༵།། དེ༷ས་ནི༷་ཤི༷ང་བཞི༷ན་གན༷ས་པ༷ར་བྱ༷།། 

དེ༷་ལྟར༷་ཀུ༷ན་ན༷ས་ཉོ༷ན་མོ༷ངས་ད༵ང་། དོ༷ན་མེ༷ད་ཀྱི་བྱ་བ་ལ་འཇུག་ན་ཤེས་བཞིན་ལ་བརྩོ༷ན་པའི་ཡི༷ད་ཀྱིས་བརྟག༷ས་ན༵ས། དེ༷་ཚེ༷་༼བག་ཡོད་པའི་༽དཔ༷འ་བོ༷ས་གཉེ༷ན་པོ༷་ཡི༵ས།། ཤེས་བཞིན་དེ༷་ནི༷་བརྟན༷་པོ༷ར་གཟུ༷ང་བར་བྱ༷། 

བླང་དོར་ལ་ཐེ་ཚོམ་མེད་པས་ཤི༷ན་ཏུ༷་ངེ༷ས་པ་དང་རྟག་ཏུ་སྤྲོ་དགས་ར༷བ་ད༷ད་ད༵ང་། མ་བརྟགས་པས་བརྟན༷་པ་དང་བསླབ་བྱ་ལ་གུ༷ས་པ་དང་མཉེས་པར་བྱ་བ་ལ་འདུད་ཅིང་ཞེ༷་ས༷ར་བཅ༵ས་པ་དང་། རང་ལ་སྡིག་པས་འཛེམ་པའི་ངོ༷་ཚ༷་ཤེ༷ས་པ་དང་གཞན་གྱིས་འཕྱ་བ་ལ་འཇི༷གས་བཅ༷ས་ཀྱི་ཁྲེལ་ཡོད་ད༵ང་། དབང་པོ་ཡང་དག་པར་སྡོམ་པས་སེམས་ཉེ་བར་ཞི༷་ཞི༷ང་གཞ༷ན་དག༷འ་བྱེ༷ད་ལ༷་བརྩོ༵ན། ཞེས་པའི་ཚིག་ཐ་མ་འདི་རེ་རེ་ལ་སྦྱར་ནས་བྱང་སེམས་ཀྱི་སྤྱོད་པ་གསལ་བར་མཛད་དོ།། 

དེ་ལྟར་གཞན་དོན་སྒྲུབ་དུས་ཕ༷ན་ཚུ༷ན་མི༷་མཐུ༷ན་བྱི༷ས་པ༷་སོ་སྐྱེ་ཡི༵། འདོ༷ད་པ༷་སྣ་ཚོགས་རྣམ༷ས་ཀྱི༷ས་༼ཡིད་ལ་གཅགས་པ་མེད་པས་༽མི༷་སྐྱོ༷་ཞི༵ང་། ཉོ༷ན་མོ༷ངས་སྣ་ཚོགས་སྐྱེ༷ས་པ༷ས་༼རང་དབང་མེད་པར་བྱིས་པ་༽འདི༷་ད༷ག་གི༵། ༼མི་མཐུན་པའི་༽སེམས་སྣ་ཚོགས་འདི༷་བྱུ༷ང་སྙམ༷་དུ་ལྷག་པར་ཡང་བརྩེ༷་ལྡན༷་ད༵ང་། 

༼རང་བཞིན་དང་བཅས་པའི་༽ཁ༷་ན༷་མ༷་ཐོ༷་མེ༷ད་དངོ༷ས་ལ༵།།བད༷ག་དང་སེམས་ཅ༷ན་དབ༷ང་བསྒྱུར་བའི་སྤྱོད་པ་བྱས༷་ཤི༵ང་། སྤྲུ༷ལ་པ༷་༼སེམས་ཅན་གྱི་དོན་བྱེད་པ་༽བཞི༷ན་དུ༷་ང༷་རྒྱལ་༼ཁེངས་ཤིང་རློམ་པའི་སེམས་༽མེ༷ད་པ༵ར། ཡི༷ད་ནི༷་རྟག༷་ཏུ༷་ཤེས་བཞིན་གྱིས་གཟུ༷ང་བར་བྱའོ༵།། 

འཁོར་བར་༼དུས་ཡུན་༽རི༷ང་ཞི༷ག་ལོན༷་ན༷ས་ད༷ལ་བ༷འི་མཆོ༵ག།༼འབྱོར་པ་བཅུ་ལྡན་གྱི་མི་ལུས་༽ཐོ༷བ་པ༷་ཡ༷ང་དང་ཡ༷ང་བས༷མས་ན༵ས།། སེམས་དེ༷་ལྟ༷་བུ༷་རི༷་ར༷བ་༼རླུང་གིས་མི་གཡོ་བ་༽ལྟར༷། རྐྱེན་ཆེ་འབྲིང་ཆུང་ངུ་གང་གིས་ཀྱང་ར༷བ་ཏུ༷་མི༷་གཡོ༷་གཟུ༷ང་བར་བྱའོ༵།། 

ཤི་བ་ན་བྱ༷་རྒོ༷ད་ཤ༷་ལ༷་ཆ༷གས་པ༷་ཡི༵ས། ཕ༷ན་ཚུ༷ན་ཀུ༷ན་ཏུ༷་༼བུད་བྱས་ཤིང་༽བཤ༷ལ་ཁྲི༷ད་ཀྱང༷་། ལུས་བསྲུང་མཁན་གྱི་ཡི༷ད་ཁྱོ༷ད་༼དེ་ཚོ་༽མི༷་དག༷ར་༼བས་བསྲུང་བར་༽མི༷་བྱེ༷ད་ན༵། ད༷་ལྟ་༷ཅི༷་ཕྱི༷ར་ལུས་བསྲུང་བའི་ཁ༷་ཏ༷་བྱེ༵ད་དེ་ཞེན་པར་མི་རིགས་སོ  

།།ད་ལྟ་༼ཤ་རུས་འཚོགས་པའི་༽ལུ༷ས་འདི༷་བད༷ག་གི༷ར་བཟུ༷ང་བ་བྱས༷་པའི་ཕྱིར་བསྲུང་ངོ་ཞེ་ན༵། ད་ལྟ་ཡང་ཡི༷ད་ཁྱོ༷ད་ཅི༷་ཕྱི༷ར་སྲུ༷ང་བར་བྱེ༷ད་དེ། ༼མི་རིགས་སོ་ཡིད་༽ཁྱོ༷ད་དང་༼ལུས་༽འདི༷་གཉི༷ས་བེམ་རིག་སོ༷་སོ༷་ཡིན་ན༵། ༼ལུས་༽དེ༷ས་ཀོ༷་ཁྱོ༷ད་ལ༷་ཅི༷་ཞི༷ག་བྱ༷།། གནས་པའི་རྟེན་བྱེད་དོ་ཞེ་ན། 

འོ་ན་རྨོ༷ངས་པའི་ཡི༷ད་ཁྱཽ༷ད་ཅི༷་ཡི༷་ཕྱི༷ར། ༼ཕན་གནོད་མེད་ཅིང་རང་ལས་ཐ་དད་པའི་བདག་གིར་བྱེད་ན་དེ་ལྟ་བུའི་༽རྟེན་ཤི༷ང་གཟུ༷གས་གཙ༷ང་མ༷་༼ལ་ངའི་ལུས་ཞེས་བདག་གིར་༽གཟུ༷ང་བ་མི༷་བྱེ༵ད་པར། ༼རྣག་ལ་སོགས་པ་༽མི༷་གཙ༷ང་༼པའི་༽ཚོ༷གས་ཀྱི༷་འཁྲུ༷ལ་འཁོ༷ར་འདི༵།། རུ༷ལ་བ༷་༼དྲི་ང་བ་འདི་༽བསྲུ༷ངས་ཏེ༷་༼ཉེར་མཁོ་༽ཅི༷་ཞི༷ག་རུ༵ང་། མི་གཙང་བ་དང་རུལ་པ་མ་ཡིན་ནོ་༼ཞིང་སྙིང་པོ་ཡོད་པས་གསུང་ངོ་༽ཞེ་ན། 

ཐོ༷ག་མ༷ར་པ༷གས་པའི་རི༷མ་པ༷་འདི༵།།ར༷ང་གི༷་བློ༷་ཡི༷ས་༼མཚོན་གྱིས་ལུས་གྱི་ཤ་རུས་ལས་༽ཐ༷་ད༷ད་ཕྱེ༵༼ཞིང་༽།། ཤ༷་ཡ༷ང་རུ༷ས་པའི་དྲ༷་བ༷་ལ༵ས།། ཤེ༷ས་ར༷བ་མཚོ༷ན་གྱི༷ས་གུ༷ད་དུ༷་ཕྱེ༵༼ལ་སྙིང་པོ་ཡོད་མེད་ལྟོས་ཤིག༽། 

༼དེ་ཐག་ཏུ་༽རུ༷ས་པ༷་རྣམ༷ས་ཀྱང༷་༼སོ་སོར་དུམ་བུ་དུམ་བུར་༽དབྱེ༷་བྱས༷་ན༵ས།། རྐ༷ང་གི༷་བར་དུ༷་གཙང་མི་གཙང་བལྟ༷་བྱ༷་ཞི༵ང་། ༼ལུས་ཀྱི་ནང་ཡང་དཔྱད་ན་ཕ་མའི་མི་གཙང་པ་ལས་བྱུང་ཞིང་རྡུལ་གྱི་རང་བཞིན་ཡིན་ན་ལུས་ཕྱི་ནང་གང་དུའང་མཁས་པས་བསྔགས་པར་འོས་པའི་༽འདི༷་ལ༷་སྙི༷ང་པོ༷་ཅི༷་ཡོ༷ད་ཅེ༵ས།། བད༷ག་ཉི༷ད་ཀྱི༷ས་ནི༷་བརྟག༷་པ༷ར་གྱི༷ས།། 

དེ༷་ལྟར༷་འབ༷ད་དེ༷་བཙ༷ལ་ཀྱང༷་དེ༵ར།། ཁྱོ༷ད་ཀྱི༷ས་གཙང་བ་དེའི་སྙི༷ང་པོ༷་མ༷་མཐོ༷ང་ན༵།། ༼ཡོན་ཏན་མེད་པར་རིག་བཞིན་དུ་༽ད༷་དུ༷ང་ཅི༷་ཕྱི༷ར་༼ལུས་ལ་༽ཆ༷གས་ཚུ༷ལ་གྱི༷ས། ཁྱོ༷ད་ནི༷་ལུ༷ས་འདི༷་སྲུ༷ང་བར་བྱེ༷ད༼པའི་རྒྱུ་མཚན་སྨྲོའི་ཤིག༽།། 

ཡིད་ཁྱོ༷ད་ཀྱི༷ས་ལུས་ཀྱི་༼ལོངས་སྤྱད་བྱ་ཡོད་པས་བསྲུང་ཞེ་ན་༽མི༷་གཙ༷ང་བཟ༷ར་མི༷་རུ༵ང་། ཁྲ༷ག་ཀྱང༷་བཏུ༷ང་དུ༷་མི༷་རུ༷ང་ལ༵།།རྒྱུ༷་མ་དང་ལྟོ༷་ནང་གི་རྫས་གཞན་པའ༷ང་གཞི༷བ་ཅིང་འཇིབ་ཏུ༷་མི༷་རུ༷ང་ན༵། ལུ༷ས་ཀྱི༷ས་ཁྱོ༷ད་ལ༷་ཅི༷་ཞི༷ག་བྱ༷་སྟེ་བསྲུང་བར་མི་རིགས་སོ།། 

ཉི༷ས་ན༷་སྟཻ་རིགས་ན་ཝ༷་དང་བྱ༷་རྒོ༷ད་ཀྱི༷ས། ཟ༷ས་ཀྱི༷་དོ༷ན་དུ༷འང་འདི༷་བསྲུ༷ང་རི༵གས ༼ཀྱི་ཁྱོད་ཀྱིས་བསྲུང་བར་མི་རིགས་སོ༽།། དེས་ན་མི༷འི་རིགས་ཡིན་པ་འོ༷་ཅོ༷ག་མཐའ་དག་གི༷་ལུ༷ས་འདི༷་ནི༵། དགེ་བ་ལ་བཀོ༷ལ་བར་བྱ༷་བ༷་ཉི༷ད་དུ༷་ཟ༵ད་ཀྱི་བསྲུང་ཀྱང་སྙིང་པོ་གཞན་མེད་དོ།། 

འདི༷་ལྟར༷་ཁྱོ༷ད་ཀྱི༷ས་བསྲུ༷ངས་ཀྱང༷་ནི༵།། འཆི༷་བད༷ག་བརྩེ༷་བ༷་མེ༷ད་པ༷་ཡི༵ས།། ༼དབང་མེད་དུ་༽ཕྲོ༷གས་ཏེ༷་བྱ༷་དང་ཁྱི༷་༼ལ་སོགས་པ་ལ་༽བྱི༷ན་ན༵།། དེ༷་ཚེ༷་ཁྱོ༷ད་ཀྱི༷ས་ཅི༷་བྱ༷ར་ཡོ༵ད་དེ་འཆོས་མི་ནུས་པའི་ཕྱིར་ད་ལྟ་བཀོལ་བ་མཆོག་གོ །། 

བྲ༷ན་གཡོ༷ག་༼ལས་ལ་༽{འཁོ༷ར་{བཀོལ་}དུ༷་མི་བཏུ༷བ་པས་གཡོག་ལ་མ་སླེབ་པ་ལ༷འ༵ང་། གོ༷ས་དང་བླ་རྔན་ལ༷་སོ༷གས་པ༷་མི༷་སྦྱི༷ན་པར་འདོར་ན༵། ལུ༷ས་འདི༷་༼ཟས་གོས་ལ་སོགས་པའི་༽བསྙོ༷ད་ཀྱང༷་༼འཆི་བ་ན་ལུས་དོར་ཟེར་ན་༽གཞ༷ན་འགྲོ༷་བས་བདག་ལ་མི་ཕན་ན༵། ཡིད་ཁྱོ༷ད་ཀོ༷་ཞེས་བོས་ནས་རྒྱུ་མཚན་ཅི༷་སྟེ༷་ཤ༷་ཐ༷ང་གསོ༵་ཞེས་པ་སྟེ་ཕན་མེད་གསོ་བ་མི་རིགས་པར་སྟོན་ཏོ།། 

དེས་ན་ལུས་འདི༷་ལ༷་བླ༷་རྔ༷ན་ཙམ་དུ་འཚོ་བ་བྱི༷ན་ན༷ས་ནི༵། ད༷་ནི༷་སེམས་ར༷ང་གི༷་དོ༷ན་དགེ་བ་བྱེ༷ད་དུ་ཆུ༵ག། ༼ཡིད་དང་ལ་༽ཕ༷ན་པ༷༼འི་དོན་སྒྲུབ་པ་༽མེ༷ད་པ༷ར་༼ལུས་༽འདི༷་ལ༷་ནི༵།།་ཟས་གོས་ཐ༷མས་ཅ༷ད་སྦྱི༷ན་པ༷ར་མི༷་བྱ༷འོ༵།། 

འགྲོ༷་དང་འོ༷ང་བ༷༼སྟེ་དགེ་མི་དགེ་ལ་ཕན་ཚུན་འཇུག་ལྡོག་གི༽འི་རྟེ༷ན་ཙ༷མ་དུ༵།། ལུ༷ས་ལ༷་༼ཆུ་ལ་འགྲོ་འོང་བྱེད་པའི་༽གྲུ༷་༼ལྟ་བུ་༽ཡི༷་བློ༷་ཞོ༷ག་སྟེ༷།། མདོར་ན་སེམ༷ས་ཅ༷ན་རྣམ༷ས་ཀྱི་དོ༷ན་བསྒྲུ༷བ་པའི་ཕྱི༷ར། ༼ཟས་གོས་ཙམ་བྱིན་༽ཡི༷ད་ལ་དགེ་བ་འདོད་པ་བཞི༷ན་གྱི༷་ནི༷་ལུ༷ས་ལས་སུ༷་རུང་བར་བསྒྱུ༵ར་ཏེ་དབང་དུ་བྱའོ།། 

དེ༷་ལྟར༷་ལུས་ལ་ར༷ང་དབ༷ང་ཡོ༷ད་པའི་ཤེས་བཞིན་ལྡན་པར་གྱི༷ས་ཏེ༵། རྟག༷་ཏུ༷་འཛུ༷མ་པའི་བཞི༷ན་དུ༷་གྱི༵ས།། ༼སྨིན་མ་དཔྲལ་༽ཁྲོ༷་གཉེ༷ར་༼དང་༽ངོ༷་འཛུ༷མ་༼བསྡུས་པ་༽ཡོ༷ངས་ཐོ༷ང་སྟེ༷།། འགྲོ༷་བ༷འི་༼དོན་བྱེད་པའི་མཛའ་༽བཤེ༷ས་དང་༼གཡོ་སྒྱུ་མེད་པར་ཕེབས་པར་སྨྲ་བའོ་སྒོ་ནས་༽གསོ༷ང་པོ༷ར་༼སྨྲ་བའི་ངག་ཏུ་༽ གྱི༷ས།། 

ཁྲི༷་དང་ཁྲིའུ་ལ༷་སོ༷གས་པ༷་བ༷བ་ཅོ༷ལ་དུ༵༼སྟེ་ཏབ་ཏབ་པོར༽།། སྒྲ༷་དང་བཅ༷ས་པ༷་མི༷་དོ༷ར་རོ༷།། སྒོ༷་ཡ༷ང་དྲ༷ག་ཏུ༷་༼བཙན་ཐབས་སུ་༽མི༷་དབྱེ༷་སྟེ༷།། ༼མདོར་ན་དུས་༽རྟག༷་ཏུ༷་༼སྒྲ་མེད་པར་༽གཅོ༷མ་བསྐྱུ༷ངས་སེམས་ཅན་དག༷འ་བར་བྱ༷། 

ཆུ༷་སྐྱ༷ར་༼དང་༽བྱི༷་ལ༷་༼དང་༽ཆོ༷མ་རྐུ༷ན་༼པ་༽ད༵ག། སྒྲ༷་མེ༷ད་འཇ༷བ་ཅི༷ང་འགྲོ༷་བ༷་ཡི༵ས།། རང་རང་མངོ༷ན་པ༷ར་འདོ༷ད་པའི་དོ༷ན་སྒྲུ༷བ་པ༵ས། ཐུ༷བ་པ༷་སྟེ་སྡོམ་བརྩོན་རྣམས་ཀྱིས༷་རྟག༷་ཏུ༷་ལུས་ཀྱི་སྤྱོད་ལམ་དུལ་བ་དེ༷་བཞི༷ན་དུ་སྤྱ༵ད་དོ།། 

༼དགའ་བའི་སེམས་ཀྱིས་༽གཞ༷ན་ལ༷་བཞེ༷ངས་བསྐུ༷ལ་གྱི་གྲོས་འདེ༷བས་༼པ་དང་གདམ་ངག་དང་རྗེས་སུ་བསྟན་པ་ལ་༽མཁ༷ས་ཤི༵ང་། མ༷་བཅོ༷ལ་ཡང་ཕན༷་པ༷་བྱེ༷ད་པའི་ང༵ག། གུ༷ས་པ༷ས་སྤྱི༷་བོ༷ར་བླང༷་གྱི༷ས་ཏེ༵། རྟག༷་ཏུ༷་ཀུ༷ན་གྱི༷་སློ༷བ་མ༷་དུལ་བ་ལྟ་བུར༷་སྒོ་གསུམ་དབང་བསྒྱུ༵ར་བ་ལ་བསླབ་བོ།། 

༼གཉེན་པོའི་ཕྱོགས་ཀྱི་ཆོས་ནི་༽ལེ༷གས་པ༷ར་སྨྲ༷ས་པ༷་ཐ༷མས་ཅ༷ད་ལ༵།། ཕྲག་དོག་མེད་པས་དགེ༷་བར་གསུ༷ངས་ཞེ༷ས་བརྗོ༷ད་པ༷ར་བྱ༷།། ༼གཞན་༽བསོ༷ད་ན༷མས་བྱེ༷ད་པ༷་མཐོ༷ང་གྱུ༷ར་ན༵།། མངོན་དུ་༼ལེགས་པར་བྱས་སོ་༽བསྟོ༷ད་པ༷ས་ཀྱང་ལེ༷གས་པ༷ར་དག༷འ་བ༷་༼དང་སྤྲོ་བ་༽བསྐྱེ༵ད།། 

༼གཞན་ལ་ཡོན་ཏན་མངོན་དུ་བརྗོད་ན་ཁ་བསག་ཏུ་དགོས་པ་སྤང་བའི་ཕྱིར་༽ལྐོ༷ག་ཏུ༷་ཡང་དེའི་ཡོ༷ན་ཏ༷ན་བརྗོ༷ད་བྱ༷་ཞི༵ང་། གཞན་དག་དེའི་ཡོ༷ན་ཏ༷ན་བརྗོ༷ད་ན༷་ཡང་རྗེ༷ས་སུ༷་བརྗོ༵ད། འགའ་ཞིག་ར༷ང་གི༷་ཡོ༷ན་ཏ༷ན་བརྗོ༷ད་པ་མཐོང་ན༷་བརྗོད་པ་པོ་དེ༵། ཡོ༷ན་ཏ༷ན་ཤེ༷ས་པ༷ར་བལྟས་ལ་དགའ་བ་བསྐྱེད་པ་རི༷ག་པ༷ར་བྱའོ༵།། 

བྱང་ཆུབ་སེམས་དཔའི་བྱ་བ་རྩོ༷མ་པ༷་ཐ༷མས་ཅ༷ད་སེམས་ཅན་དག༷འ་བའི་ཕྱི༷ར་དུ་རྩོམ་པ་ཡིན་ཏེ༵། དེ༷་ནི༷་རི༷ན་གྱི༷ས་ཉོ༷་ན༷འ༷ང་དཀོ༵ན་པ་དེ༷་ལྟ༷་བས༷་ན་གཞ༷ན་རང་གི་ཚིག་གིས་བྱས༷་པའི་ཡོ༷ན་ཏ༷ན་གྱི༵་རྗེས་སུ་བསྔགས་པས། རང་གཞན་དག༷འ་བ༷འི་བདེ༷་བ༷་སྤྱ༷ད་པ་ལ་ཤིན་ཏུ་ཡང་བསླབ་པ༷ར་བྱའོ༵།།

དེས་བད༷ག་ལ༷་ཚེ་འདི༷ར་༼ལུས་སེམས་ལ་༽གོ༷ད་ཡོ༷ང་མེ༷ད་ལ༵། ༼འཇིག་རྟེན་༽ཕ༷་རོ༷ལ་ཏུ༷་ཡ༷ང་༼དེའི་འབྲས་བུ་༽བདེ༷་བ༷་ཆེ༵། འགལ་བ་བརྗོད་པའི་ཉེ༷ས་པ༷ས་ཚེ་འདིར་གཞན་མི༷་དག༷འ་བ་དང་རང་ཡང་སྡུ༷ག་བསྔ༷ལ་ཞི༵ང་། ཕ༷་རོལ་ཏུ༷་ཡ༷ང་རྣམ་སྨིན་སྡུ༷ག་བསྔ༷ལ་ཆེ༵་བའི་ཕྱིར་གཞན་མགུ་བ་གཙོ་བོར་སྒྲུབ་པའོ།། 

དེ་ལྟར་ཤེས་བཞིན་དུ་གཞན་ལ་མི་གནོད་པར་སྨྲ༷་ན༷་ཡི༷ད་ཕེ༷བས་པ་དང་༼ཚིག་སྔ་ཕྱི་༽འབྲེ༷ལ་ཆགས་པ༷་ད༵ང་། དོ༷ན་གས༷ལ་བ་དང་༼རྣར་སྙན་ཅིང་མཉན་ན་ཡིད་ཚིམ་ལ་སྙིང་ལ་འབབ་པས་༽ཡི༷ད་དུ༷་འོ༷ང་བ༷་ད༵ང་། ཆ༷གས་དང་ཞེ༷་སྡ༷ང་སྤང༷ས་པ༷་༼སྟེ་སྙིང་རྗེའི་རྒྱུ་མཐུན་ལས་བྱུང་པ་༽ད༵ང་།། ༼རྩུབ་པའི་ཚིག་སྤངས་པས་༽འཇ༷མ་ཞི༷ང་༼དོན་གོ་བར་བྱེད་པ་ལ་འཚམ་ཞིང་༽ར༷ན་པ༷ར་སྨྲ༷་བར་བྱ༷།། 

མི༷ག་གི༷ས་སེམས་ཅ༷ན་བལྟ༷་༼བའི་ཚེ་༽ན༷་ཡ༵ང་།། ༼སེམས་ཅན་༽འདི༷་ད༷ག་ཉི༷ད་ལ༷་བརྟེ༷ན་ན༷ས་དགེ་བ་སྤྱད་པས་བད༵ག། སང༷ས་རྒྱ༷ས་ཉི༷ད་དུ༷་འགྱུ༷ར་རོ༷་ཞེ༵ས།། བསམ་པ་དྲ༷ང་ཞི༷ང་༼ཕ་རོལ་ལ་༽བྱམ༷ས་པའི་ཚུ༷ལ་གྱི༷ས་༼དུག་གསུམ་སྤངས་ཏེ་དགའ་བའི་སེམས་ཀྱིས་དུད་པར་གྱུར་པའི་མིག་གིས་༽བལྟ༵་བ་ལ་བསླབ་བོ།། 

དགེ་བ་རྟག༷་པ༷ར་བྱས་པ་དང་དགེ་བ་ལ་མངོ༷ན་ཞེ༷ན་གྱི༷ས་༼དང་མདུན་པ་དྲག་པོས་༽བསླ༷ང་བ༷༼སྟེ་དམ་བཅའ་བའི་དགེ་བ་༽འ༵མ། མི་དགེ་བའི་གཉེ༷ན་པོ༷་ཡི༷ས་ནི༷་བསླ༷ང་བ༷་ཉི༵ད། ཡུལ་༼ཆགས་བྲལ་ལ་སོགས་པས་༽ཡོ༷ན་ཏ༷ན་༼གྱི་ཞིང་རྒྱལ་སྲས་བཅས་༽དང་ནི༷་༼ཡོངས་སུ་སྐྱོང་བ་ལ་སོགས་པས་༽ཕ༷ན་འདོ༷གས་༼པའི་༽ ཤི༵ང་༼ཕ་མ་ལ་སོགས་དང་༽། སྡུ༷ག་བསྔ༷ལ་ཅ༷ན་༼གྱི་ཞིང་ནད་པ་༽ལ༷་༼སོགས་ལ་༽དམིགས་ན་དགེ༷་༼བ་བསགས་པ་ནི་ཉུང་ངུ་ཞིག་ཀྱང་འབྲས་བུ་༽ཆེ༷ན་༼པོ་གཞལ་དུ་མེད་པར༽འགྱུ༵ར་ཏེ། བཤེས་སྤྲིང་ལས། རྟག་དང་མངོན་པར་ཞེན་དང་གཉེན་པོ་ཉིད།། ཡོན་ཏན་གཙོ་ལྡན་གཞི་ལས་བྱུང་བའི་ལས།། དགེ་དང་མི་དགེ་རྣམ་ལྔ་ཆེན་པོ་སྟེ།། དེ་ལས་དགེ་བ་སྤྱད་ལ་བརྩོན་པར་བགྱི།། ཞེས་གསུངས་པའོ།། 

དེ་ལྟ་བུའི་དགེ་བ་གཞན་དོན་ཆེན་པོ་ལ་མཁ༷ས་ཤི༷ང་དག༷འ་བ་དང་ལྡང༷་བ་ཡང་བར་བྱས༷་ན༵ས། ༼གཞན་དོན་གྱི་༽ལ༷ས་རྣམ༷ས་བད༷ག་གི༷ས་རྟག༷་ཏུ༷་༼བརྗེད་པ་མེད་པར་༽བྱ༷།། ལ༷ས་རྣམ༷ས་ཀུ༷ན་ལ༷་སུ༷་ལ༷་ཡ༵ང་། ལྟོ༷ས་པ༷ར་བྱ༷་བ༷་མ༷་ཡི༷ན་ནོ༵་སྙམ་པའི་གོ་ཆ་བྱེད་པའོ།། 

སྤྱོད་པའི་ངོ་བོ་སྦྱི༷ན་པའི་ཕ༷་རོ༷ལ་ཕྱི༷ན་ལ༷་སོ༵གས། སྔ་མ་ལས་ཕྱི་མ་གོ༷ང་ན༷ས་གོ༷ང་དུ༷་ཁྱད༷་ཞུ༷གས་ཕར་ཕྱིན་དྲུག་སྤྱ༵ད་པར་གསུངས་པ་ལས། དགོས་པ་ཆུ༷ང་ངུ༷འི་༼དམན་པ་སྦྱིན་པའམ་ཚུལ་ཁྲིམས་ལ་སོགས་པའི་༽ཕྱི༷ར་ནི༷་ཆེ༷༼ན་པོ་མཆོག་བརྩོན་འགྲུས་དང་བསམ་གཏན་སོགས་༽མི༷་གཏ༵ང་༼བར་གོང་མ་གོང་མ་ལ་དཔྱད་པར་བྱའོ༽། དགོས་པ་ཆེ་ཆུང་ཡང་གཙོ༷་ཆེ༷ར་གཞ༷ན་གྱི༷་དོ༷ན་དུ་འགྱུར་མི་འགྱུར་ལ་བས༷མ་མོ༵།། 

དེ༷་ལྟར༷་༼ལྕི་ཡང་གི་རྣམ་བཞག་༽རི༷ག་༼པར་༽བྱས༷་༼ནས་༽གཞ༷ན་དོ༷ན་ལ༵།། ༼ཕན་བདེ་སྒྲུབ་པ་ལ་༽རྟག༷་ཏུ༷་བརྩོ༷ན་པ༷ར་གན༷ས་པ༷ར་བྱ༵༼གལ་ལྟེ་བཀག་པ་ལ་འཇུག་ན་ལྟུང་བར་མི་འགྱུར་རམ་ཞེ་ན༽།། ཐུ༷གས་རྗེ༷་མང༷འ་བ༷་༼རང་དོན་ལ་ལྟོས་པ་མེད་པར་གཞན་དོན་ཁོ་ན་ལ་དུས་༽རི༷ང་༼མོ་ནས་༽གཟི༷གས་པ༵ས།། ཉན་ཐོས་ཀྱི་སྡེ་སྣོད་དུ་བཀ༷ག་པ༷་རྣམ༷ས་ཀྱང༷་ཐེག་ཆེན་པ་དེ༷་ལ༷་གན༵ང་བ་ཡོད་དེ། འདུལ་བའི་སྡེ་སྣོད་དུ། ཕྱི་དྲོའི་ཁ་ཟས་གསེར་དངུལ་ལེན་པ་སྤང་བར་བྱ། ཞེས་གསུངས་ནས། ཐེག་ཆེན་སྡེ་སྣོད་དུ། འགྲོན་བོས་བདག་གིར་མི་བྱེད་དང་། གསེར་ལ་སོགས་པ་ལེན་མི་བྱེད།། ཅེས་མ་བླངས་པ་ལས་ལྟུང་བར་གསུངས་པ་ལྟ་བུ་གཞན་དོན་ཁྱེབས་ཆེ་བ་ལ་དགོངས་པའོ།། བསླབ་བཏུས་སུ། སྨན་དང་གོས་ལ་སོགས་བཅས་པས།།ཞེས་གཞན་དོན་དུ་ལུས་བསྲུང་བ་ལ་རྟག་ཏུ་བྱ་བའི་སྨན་དང་ན་བའི་གསོས་སྨན་གཉིས་གསུངས་པ་ལས་སྨན་དང་པོ་ཟས་ཀྱི་དབང་དུ་བྱས་པ་ལ་ཆ་བཞིར་བྱས་ཏེ། 

གཅིག་འཕྲོག་མ་ལ་སོགས་པ་ལོ༷ག་པ༷ར་ལྟུ༷ང་བ་རྣམས་དང་གཅིག་ནི་ཕོངས་པ་ལ་སོགས་པ་མགོ༷ན་མེ༷ད་ད༵ང་། གཅིག་ནི་དཀོན་མཆོག་ལ་སོགས་པ་བརྟུ༷ལ་ཞུ༷གས་གན༷ས་ལ༷་བགོ༷་བྱ༷་ཞི༵ང་། གཅིག་ནི། བཤེས་སྤྲིང་ལས། ཁ་ཟས་སྨན་དང་འདྲ་བར་རིག་པ་ཡིས།། འདོད་ཆགས་ཞེ་སྡང་མེད་པར་བསྟེན་བགྱི་སྟེ།། རྒྱགས་ཕྱིར་མ་ལགས་བསྙེམས་པའི་ཕྱིར་མ་ལགས།། མཚག་ཕྱིར་མ་ལགས་ལུས་གནས་འབའ་ཞིག་ཕྱིར།། ཞེས་པ་ལྟར་རང་གིས་ར༷ན་པ༷་ཙ༷མ་དུ༷་༼ཆགས་ཞེན་མེད་པར་༽བཟ༷འ་བྱ༷་སྟེ༷། དཀོན་མཆོག་སྤྲིན་ལས། བསོད་སྙོམས་དེ་ལས་ཆ་གཅིག་ནི་ཚངས་པ་མཚུངས་པར་སྤྱོད་པ་རྣམས་ཀྱི་སྤྱིར་བཞག་གོ། གཉིས་པ་ནི་སྡུག་བསྔལ་བ་རྣམས་ཀྱི་སྤྱིར་བཞག་གོ། གསུམ་པ་ནི་སེམས་ཅན་ལོག་པར་ལྟུང་བ་རྣམས་ཀྱི་སྤྱིར་བཞག་གོ། ཆ་བཞི་པ་ནི་བདག་ཟའོ།། དེ་ཟ་བ་ན་འདོད་ཆགས་མེད་པར་ཟ་སྟེ་ཆགས་པར་མ་ཡིན་བརྐམ་པར་མ་ཡིན། ཞེས་སོགས་རྒྱ་ཆེར་གསུངས་སོ།། གོས་ཀྱི་དབང་དུ་བྱས་ནས་ཆོ༷ས་གོ༷ས་༼རྣམ་སྦྱར་བླ་གོས་མཐང་གོས་༽གསུ༷མ་མ༷་གཏོ༷གས་པ༷་༼ལྷག་པ་རྣམས་༽སྦྱི༵ན། ཞེས་པ་སྟེ། བྱང་ཆུབ་སེམས་དཔའི་སོ་སོ་ཐར་པ་ལས། གལ་ཏེ་ལ་ལ་ཞིག་འོངས་ནས་ལྷུང་བཟེད་དམ་ཆོས་གོས་སློང་བ་ལ་སངས་རྒྱས་ཀྱིས་གནང་བའི་ཆོས་གོས་གསུམ་ལས་ལྷག་པར་གྱུར་ན་ཇི་ལྟར་བཏང་བ་བཞིན་དུ་སྦྱིན་པར་བྱའོ།། གལ་ཏེ་དེ་ལ་ཆོས་གོས་ཉུང་བར་གྱུར་ན་གང་ལ་བརྟེན་ཏེ་ཚངས་པར་སྤྱོད་པ་ལ་གནས་པ་དེ་ནི་ཡོངས་སུ་བཏང་བར་མི་བྱའོ།།ཞེས་གསུངས་པའོ།། 

བདག་བསྲུང་བའི་དབང་དུ་མཛད་ནས་ད༷མ་པའི་ཆོ༷ས་ནི༷་༼སྤྱོ༷ད་ཅིང་བསྙེན་༽པའི་ལུ༵ས། ཕྲ༷ན་ཚེ༷གས་ཆེ༷ད་དུ༷་གནོ༷ད་པས་གཟིར་བར་མི༷་བྱ༷་སྟེ། དེ༷་ལྟར༷་ལུས་བསྲུང་བ་བྱས༷་ན༷་ངོ་བོས་སེམས་ཅ༷ན་གྱི༵། ༼ཕན་བདེ་འདོད་པའི་༽བས༷མ་པ༷་མྱུ༷ར་དུ༷་རྫོ༷གས་པ༷ར་འགྱུ༵ར་བའི་ཕྱིར་རོ།། 

དེས་ན་སྙི༷ང་རྗེ༷འི་བས༷མ་པ༷་དགྲ་གཉེན་ཁྱད་མེད་དུ་མ༷་ད༷ག་པ༵ར། ལུ༷ས་འདི༷་༼སྦྱིན་པར་༽གཏ༷ང་བར་མི༷་བྱ༷་སྟེ༷།། ཅི༷་ན༷ས་སྙིང་རྗེའི་དབང་དུ་གཏོང་ན་སྐྱེ་བ་འདི༷་དང་གཞ༷ན་ད༷ག་ཏུ༵། གཞན་དོ༷ན་རྒྱ་ཆེ༷ན་འགྲུ༷བ་པའི་རྒྱུ༷ར་༼ལུས་སྦྱིན་པར་༽གཏ༷ང་ངོ༵་། བྱང་ཆུབ་སེམས་དཔའི་སོ་སོ་ཐར་པ་ལས། ཤཱ་རིའི་བུ། དེ་བཞིན་གཤེགས་པས་རབ་ཏུ་བྱུང་བས་ཟང་ཟིང་གི་སྦྱིན་པ་བྱ་བར་མ་གནང་ངོ་། 

ཞེས་འབྱུང་བས་གཙོ་ཆེར་ཆོས་ཀྱི་སྦྱིན་པ་བྱ་བ་ལས་ཆོས་ཀྱི་ཆེ་བ་དབྱུང་བའམ་ཆོས་སྤོང་གི་ལས་དགག་པའི་ཕྱིར་མ༷་གུ༷ས་པ༷་ལ༷་ཆོ༷ས་༼གསུང་རབ་ཡན་ལག་དགུ་༽མི༷་བཤ༵ད་ཅིང་། མི༷་ན༷་བཞི༷ན་དུ་མགོ༷་དཀྲི༷ས་པ་ད༵ང་། དོ་ཀེར་ཅན་དང་ཐོར་གཙུག་ཅན་དང་ཅོན་པན་ཅན་དང་ཞ་གྱོན་པ་དང་། ལག་ན་གདུ༷གས་དང་འཁ༷ར་བ༷་དང་མཚོ༷ན་ཆ་དང་རལ་གྲི་དང་དགྲ་སྟ་དང་ཞགས་པ་ཐོ༷གས་པ་ད༵ང་། མགོ༷་བོ༷་༼རས་ལ་སོགས་པས་༽གཡོ༷གས་པ༷་ད༷ག་ལ༷འང་ཆོས་བཤད་པར་བྱ་བ་མི༵ན་ཏེ་ན་བ་ལ་ནི་ལྟུང་བ་མེད་དོ།།

བློ་དམ༷ན་ལ༷་ཟ༷བ་དང་རྒྱ༷་ཆེ༷ན་གྱི་ཆོས་ད༵ང་། ཁྲིམས་གྲོགས་སྐྱེ༷ས་པ༷་མེ༷ད་པ༷ར་བུ༷ད་མེ༷ད་ཉེ་དུ་མ་ཡིན་པ་ལ་ཆོས་བཤད་པར་བྱ་བ་མི༵ན་ཏེ་བཤད་ན་ཚིག་ལྔའམ་དྲུག་འདས་པ་ན་ལྟུང་བར་གསུངས་སོ།། ཐེག་པ་དམ༷ན་༼པ་ཉན་རང་གི་ཆོས་༽དང་མཆོ༷ག་གི༷་༼ཐེག་ཆེན་༽ཆོ༷ས་རྣམ༷ས་ལ༵།། ༼བཟང་ངན་དུ་མི་དབྱེ་བར་༽མཚུ༷ངས་པ༷ར་གུ༷ས་པ༷་ཀུ༷ན་ཏུ༷་སྤྱ༵ད་དེ། འཕགས་པ་རྣམ་པར་འཐག་པ་ཐམས་ཅད་བསྡུས་པའི་མདོ་ལས། འཇམ་དཔལ་གང་ལ་ལས་དེ་བཞིན་གཤེགས་པས་གསུངས་པའི་ཆོས་ལ་ལ་ནི་བཟང་བར་འདུ་ཤེས། ལ་ལ་ལ་ནི་ངན་པར་འདུ་ཤེས་ན་དམ་པའི་ཆོས་སྤོང་བའོ།། ཞེས་གསུངས་པའི་ཕྱིར་རོ།། 

རྒྱ༷་ཆེ༷ན་ཆོ༷ས་༼ཏེ་ཐེག་ཆེན་༽ཀྱི༷་སྣོ༷ད་དུ་གྱུ༷ར་པ༵འི། བློ་ལྡན་དམ༷ན་པའི་༼ཉན་རང་གི་༽ཆོ༷ས་ལ༷་སྦྱ༷ར་བར་མི༷་བྱ༷་ཞིང་། བསླབ་སྡོམ་གྱིས་སྤྱོ༷ད་པ༷་སྒྲིམ་པའང་སྟོང་སྐད་ཀྱི་འུད་ལ་སོགས་པས་ཡོ༷ངས་སུ༷་དོ༷ར་དུ་འཇུག་པ་མི༷་བྱ༷་སྟེ། མདོ༷་བཀླགས་པ་དང་སྔ༷གས་བཟླས་པ་ཙམ་གྱི༷ས་གྲོལ་བར་འགྱུར་རོ་ཞེས་སོགས་སྒྲ་ཇི་བཞིན་པའི་ཚིག་གིས་འདྲི༷ད་ཅིང་བསླུ་བ་མི༷་བྱ༷་བར་བློ་དང་འཚམ་པའི་ཆོས་ཀྱིས་གཞན་ལ་ཕན་པར་བྱའོ།། 

སོ༷་འབྲུད་པའི་ཤི༷ང་ལྗན་ལྗིན་ཅན་དང་ནི༷་སྣབས་དང་མཆི༷ལ་མ༷་ད༵ག། དོ༷ར་བ༷་ན༷་ནི༷་ས་ལ་སོགས་པས་དག༷བ་པ༷ར་བྱ༷། གཅི༷་བ་དང་ཕྱི་ས་ལ༷་སོ༷གས་པ༷འ༷ང་ལོ༷ངས་སྤྱ༷ད་དུ་རུང་བ༵འི། ཆུ༷་དང་བསིང་ཐ༷ང་ལ༷་སོགས་པ་སྐྱེ་བོ་༼མང་པོ་༽འདུ་བའི་གནས་སུ་འདོ༷ར་བ༷་ནི་འདུལ་བ་ལས་སྨ༵ད་ཅིང་བཀག་གོ 

།ཟས་ཟ་བ་ན་ཡང་ཁམ་གྱིས་ཁ༷་བཀ༷ང་བ༷་དང་ཙུག་ཙུག་ཅག་ཅག་སོགས་སམ་རྐན་ཏོག་པའི་སྒྲ༷་བཅ༷ས་ད༵ང་། ཟས་མ་སླེབ་པར་ཁ༷་གདངས་ན༷ས་ནི༷་བཟ༷འ་མི༷་བྱ༷། སྡོད་པ་ན་ཡང་རྐ༷ང་པ༷་བརྐྱ༷ང་སྟེ༷་མི༷་འདུ༷ག་ཅི༵ང་། ལ༷ག་པ༷འམ་དཔུང་པ་མཉམ༷་པ༷ར་མི༷་མཉེ༷་འོ༵།། 

བཞོ༷ན་པ༷་རྟ་དང་ཁྱོགས་ལ་སོགས་པ་དང་མ༷ལ་སྟན༷་གཅིག་གམ་གན༷ས་དབེན་པ་ད༷ག་ཏུ༵འང་། གཞན་གྱི་བུད་མེད་དམ་རབ་ཏུ་བྱུང་བས་ནི་བུ༷ད་མེ༷ད་གཞ༷ན་ལུས་བསྟེན་ནུས་དང་ཡང་ལྷན་ཅི༷ག་འདུག་པར་མི༷་བྱ༷་ཞིང་། མདོར་ན་འཇི༷ག་རྟེ༷ན་༼པ་རྣམས་༽མ༷་ད༷ད་༼པར་འགྱུ་༽གྱུ༷ར་པ༷༼འི་སྤྱོད་པ་༽ཀུ༵ན།། ༼བསྟན་བཅོས་སམ་ཐ་སྙད་ལས་༽མཐོ༷ང་དང་༼མཁས་པའམ་ཡུལ་ཆོས་༽དྲི༷ས་ཏེ༷་སྤང༷་བར་བྱ༷།། 

ལག་པ་གཡོན་པའི་སོ༷ར་མོ༷༼ཅིག་གི༽ས་བརྡ༷་ནི༷་མི༷་བྱ༷་སྟེ༷། གུ༷ས་དང་བཅ༷ས་པ༷ས་གཡ༷ས་པ༷་ཡི༵།། ལ༷ག་པ༷་ད༷ག་ནི༷་ཀུ༷ན་གྱི༷ས་ཀྱང༷་། ལ༷མ་ཡ༷ང་འཇིག་རྟེན་དད་པར་འགྱུར་བ་དེ༷་ལྟར༷་བསྟན༷་པ༷ར་བྱ༷། ཆོས་བཅུ་པའི་མདོ་ལས། ལག་པ་བསྐྱོད་པ་དང་རྐང་པ་བསྐྱོད་པ་དང་ཀུན་ཏུ་རྒྱུག་པ་དང་ཡོངས་སུ་རྒྱུག་པ་དང་མཆོང་བ་དང་རྐྱལ་བ་འདི་ནི་ལུས་ཀྱི་གནས་ངན་ལེན་ཏེ། ཞེས་གསུངས་པས་

དགོས་པ་ཆུང་ངུ་ལ་ལ༷ག་པ༷་ཤ༷ས་ཆེ༷ར་བསྐྱོ༷ད་མི༷ན་ཏེ༵། ཅུ༷ང་ཟ༷ད་བསྐྱོ༷ད་དགོས་པ༷་ལ་སྔོན་དུ་དལ་བུའི་སྒྲ༷་བསྒྲ༷གས་པ༵། སེ༷་གོ༷ལ་ལ༷་སོ༷གས་༼པས་ལག་པ་གཡས་པའི་བརྡ་༽ རྣམ༷་བྱ༷་སྟེ༷།། གཞ༷ན་དུ༷་༼མཉམ་པར་མ་བཞག་ཅིང་སྤྱོད་པ་༽མ༷་བསྡ༷མས་པ༷ར་འགྱུ༷ར་རོ༵།། 

ཉལ་བ་ན་ཡང་མགོ༷ན་པོ༷་༼སངས་རྒྱས་༽མྱ༷་ང༷ན་འད༷ས་༼པའི་ཚེ་སེང་གེའི་ཉལ་སྟབས་ཀྱིས་༽གཟི༷མས་པ་ལྟར༷། མངོན་པར་འདོ༷ད་པའི་ཕྱོ༷གས་སུ༷་ཉ༷ལ་བར་བྱ༷། ༼དྲན་པ་དང་༽ཤེ༷ས་བཞི༷ན་མྱུ༷ར་དུ༷་ལྡང༷་སེམས་ལ༵།། ༼གཉིད་ལོག་པའི་༽ཐོ༷ག་མ༷་ཉི༷ད་དུ༷་ངེ༷ས་པ༷ར་སྦྱ༵ར་ནས་དུས་སུ་རན་པར་གཉིད་ལོག་པ་སྟེ། འཕགས་པ་དཀོན་མཆོག་སྤྲིན་ལས། དེ་ཉལ་བ་ན་གློ་གཡས་པས་ཉལ་བར་བྱེད་དེ་རྐང་པའི་སྟེང་དུ་རྐང་པ་བཞག་ནས་ལུས་ཆོས་གོས་ཀྱིས་ཤིན་ཏུ་གཡོགས་ཤིང་དྲན་པ་དང་ཤེས་བཞིན་དུ་སྣང་བའི་འདུ་ཤེས་དང་ལྡང་བའི་འདུ་ཤེས་སུ་ཉལ་བར་བྱེད་དེ། གཉིད་ཀྱི་བདེ་བ་ལ་ཆགས་པར་མི་བྱེད། བསྙེས་པའི་བདེ་བ་ལ་ཡང་མ་ཡིན་མོད། གཞན་དུ་ན་དེ་དག་ཇི་ཙམ་དུ་འབྱུང་བ་ཆེན་པོ་རྣམས་གནས་ཤིང་འཚོ་བའི་ཕྱིར་ཉལ་བར་བྱེད་པས་རྟག་ཏུ་རྒྱུན་མི་འཆད་པར་དགེ་བའི་ཕྱོགས་ལ་མངོན་དུ་ཕྱོགས་པ་ཡིན་ནོ།། ཞེས་གསུངས་པའོ།། 

དེ་ལྟར་བྱང་ཆུབ་སེམས་དཔའི་སྤྱོ༷ད་པ༷་ཕ་རོལ་ཏུ་ཕྱིན་པ་དང་བསྡུ་བའི་དངོས་པོ་ལ་སོགས་པ་ཐབས་དང་སྒོ་དུ་མ་ད༵ག། ཚ༷ད་མེ༷ད་པ༷ར་ནི༷་གསུང་རབ་མང་པོར་གསུ༷ངས་པ༷་ལ༵ས། རྩ་བའི་དོན་སེམས་རྒྱ་ཆེན་རྣམ་དག་ཏུ་སྦྱ༷ང་བ༷འི༷་སྤྱོ༷ད་པ༷་ནི༵། ངེ༷ས་པ༷ར་བྱང་ཆུབ་མ་ཐོབ་ཀྱི་བར་དེ༷་སྲི༷ད་དུ་སྤྱ༷ད་པ༷ར་བྱ༷་སྟེ། ནམ་མཁའ་མཛོད་ཀྱི་མདོ་ལས། དཔེར་ན་བུ་ག་ནས་རླུང་འཇུག་པ་དེ་བཞིན་དུ་གང་དང་གང་ནས་སེམས་ལ་སྐྱོན་བྱུང་བ་དེ་དང་དེ་ཉིད་ནས་བདུད་ཀྱིས་གླགས་རྙེད་དོ།། དེ་ལྟ་བས་ན་བྱང་ཆུབ་སེམས་དཔའ་སེམས་ལ་སྐྱོན་མེད་པར་བྱའོ།། ཞེས་གསུངས་སོ།། གལ་ཏེ་སྐྱོན་གྱིས་གོས་ན། དྲག་ཤུལ་ཅན་གྱིས་ཞུས་པར། ཉིན་ལན་གསུམ་མཚན་ལན་གསུམ་དུ་ལུས་གཙང་མ་དང་གོས་གཙང་མ་བགོས་ཏེ་ཕུང་པོ་གསུམ་པ་གདོན་པར་བྱའོ།།ཞེས་དང་། བསླབ་བཏུས་སུ། དེ་ལ་ཕུང་པོ་གསུམ་ནི། སྡིག་པ་བཤགས་པ་དང་། བསོད་ནམས་ལ་རྗེས་སུ་ཡི་རང་བ་དང་། སངས་རྒྱས་ལ་བསྐུལ་བ་ཞེས་བྱ་བ་སྟེ་བསོད་ནམས་ཀྱི་ཕུང་པོ་ཡིན་པའི་ཕྱིར་རོ།།

ཞེས་གསུངས་པས། ཉི༷ན་དང་མཚ༷ན་མོ༷་ལ༷ན་གསུ༷མ་དུ༵།།ཕུ༷ང་པོ༷་གསུ༷མ་པ༷་གདོ༷ན་བྱ༷་ཞི༵ང་། སངས་རྒྱས་སུམ་ཅུ་རྩ་ལྔ་ལ་སོགས་པའི་རྒྱ༷ལ་བ་དང་བྱང་ཆུབ་སེམས་དཔའ་ལ་བརྟེ༷ན་ན༵ས། ལྟུ༷ང་བ༷འི་ལྷག༷་མ༷་གཉེན་པོ་རྒྱུན་ཆགས་དེ༷ས་ཞི༷་བར་བྱ་༷སྟེ། ཉེ་བ་འཁོར་གྱིས་ཞུས་པ་ལས། ལྟུང་བ་རྣམས་ནི་སངས་རྒྱས་བཅོམ་ལྡན་འདས་སུམ་ཅུ་རྩ་ལྔ་ལ་གཅིག་པུས་ཉིན་མཚན་དུ་ལྕི་བ་རྣམས་བཤགས་པར་བྱའོ།། ཞེས་འབྱུང་བ་ལྟར་བྱང་ཆུབ་ལྟུང་བཤགས་འདོན་པའོ།། 

དེ་ལྟར་ཐབས་དུ་མར་ར༷ང་ང༷མ་གཞ༷ན་གྱི༷་དབ༷ང་གིས་བསྐུལ་ཡ༷ང་རུ༵ང་སྟེ། གན༷ས་སྐབ༷ས་ག༷ང་དུ༷་༼བྱ་བ་༽ཅི༷་སྤྱོ༷ད་ཀྱང༷་། གསུང་རབ་རྒྱ་ཆེན་དུ་བྱང་ཆུབ་སེམས་དཔས་བསླ༷བ་པ༷ར་༼བྱང་སེམས་༽གསུ༷ངས་པ༷་ག༷ང་ཡི༷ན་པ༵འི། གན༷ས་སྐབ༷ས་དེ༷་ལ༷་འབ༷ད་དེ༷་བསླ༵བ་བོ།། 

དེས་ན་རྒྱ༷ལ་སྲས༷་རྣམ༷ས་ཀྱི༷ས་མི༷་བསླ༷བ་པ༵འི། ཤེས་བྱ་དེ༷་ནི༷་ག༷ང་ཡ༷ང་ཡོ༷ད་མི༷ན་ཏེ༵། རིག་པའི་གནས་ཀུན་ལ་བྱང་བ་དེ༷་ལྟར༷་གན༷ས་པའི་མཁ༷ས་པ༷་ལ༵། བླང་དོར་ཐེ་ཚོམ་མེད་པས་༼སྤྱོད་ལམ་ཅི་སྤྱོད་ཀྱང་༽བསོ༷ད་ན༷མས་༼ཀྱི་ཚོགས་སུ་༽མི༷་འགྱུ༷ར་ག༷ང་ཡ༷ང་མེ༵ད་དེ། མདོ་སྡེའི་རྒྱན་ལས་ཀྱང་། རིག་པའི་གནས་ལྔ་དག་ལ་མཁས་པར་མ་བྱས་ན།། འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ།། དེ་བས་གཞན་དག་ཚར་བཅད་རྗེས་སུ་བཟུང་ཕྱིར་དང་། རང་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད།། ཅེས་གསུངས་སོ།།

རྒྱལ་སྲས་རང་གིས་དངོ༷ས་སུ་ཞུགས་ས༷མ་ཡ༷ང་ན༷་གཞན་ལ་བསྐུལ་བ་དང་ཕོ་ཉ་བརྒྱུ༷ད་ནས་སྒྲུབ་ཀྱང༷་རུ༵ང་། སེམས་ཅ༷ན་༼ལ་ཕན་བདེ་སྒྲུབ་པའི་༽དོ༷ན་ལ༷ས་གཞ༷ན་མི༷་སྤྱ༵ད༼ཅིང་གཞན་སྤྱོད་དུ་མི་གཞུག་གོ༽།།དེ་ཉིད་ཀྱིས་ན་སེམས་ཅ༷ན་༼འཁོར་བའི་སྡུག་བསྔལ་ཐར་པ་༽ཁོ༷་ན༷འི་དོ༷ན་གྱི༷་ཕྱི༷ར། དགེ་བའི་རྩ་བ་ཐ༷མས་ཅ༷ད་ཀྱང་བྱང་ཆུབ་གསུམ་ལས་རྫོགས་པའི་སངས་རྒྱས་ཁོ་ན་འཐོབ་པའི་ཕྱི༷ར་རམ་ཆེད་དུ་བསྔོ༷འོ༵།། ཡུམ་ལས། གཟུགས་མི་རྟག་ཅེས་བྱ་བར་དེ་མི་དམིགས་པའི་ཚུལ་གྱིས་ཆོས་སྟོན་ཅིང་། དགེ་བའི་རྩ་བ་ཐམས་ཅད་ཀྱང་རྣམ་པ་ཐམས་ཅད་མཁྱེན་པ་ཉིད་མ་གཏོགས་པ་ཉན་ཐོས་ཀྱི་སའམ་རང་སངས་རྒྱས་ཀྱི་སར་ཡོངས་སུ་བསྔོར་མི་འཇུག་པའོ།། ཞེས་གསུངས་པའོ།། 

བྱང་ཆུབ་ཀྱི་སྤྱོད་པ་ལ་མི་རྨོངས་པའི་དོན་དུ་རྟག༷་པ༷ར་དགེ༷་བ༷འི་བཤེ༷ས་གཉེ༷ན་ནི༵། ཐེ༷ག་ཆེ༷ན་གསུང་རབ་ཀྱི་དོ༷ན་ལ༷་མཁ༷ས་པ༷་ད༵ང་། བྱང་ཆུབ་སེམས་དཔའི་སྡོམ་པ་དང་བརྟུ༷ལ་ཞུ༷གས་མཆོ༵ག་ལ་གནས་པ་ཅན། སྲོ༷ག་གི༷་ཕྱི༷ར་ཡ༷ང་མི༷་གཏ༷ང་ངོ༵་། 

དེ་ལས་ཆོས་དོན་དུ་གཉེར་བ་ཡང་འཕགས་པ་དཔ༷ལ་འབྱུ༷ང་བ༷འི༷་རྣམ༷་ཐ༷ར་སྡོང་པོ་བཀོད་པའི་མདོ་ལ༵ས། བླ༷་མ༷་བསྟེ༷ན་པའི་ཚུ༷ལ་འབྱུང་བ་ལྟར༷་བསླ༵བ་སྟེ། ཇི་སྐད་དུ། རིགས་ཀྱི་བུ། ཁྱོད་ཀྱིས་རང་ལ་ནི་ནད་པའི་འདུ་ཤེས་བསྐྱེད་པར་བྱའོ།། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང་། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང་། ནན་ཏན་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ།། ཞེས་གསུངས་པའོ།། དེས་ན་དཔལ་འབྱུང་གི་རྣམ་ཐར་འདི༷་དང་སང༷ས་རྒྱ༷ས་བཀ༷འ་སྩ༷ལ་གཞ༵ན། བྱང་ཆུབ་ཀྱི་སྤྱོད་པ་རྒྱ་ཆེན་གཞན་རྣམས་ཀྱང་མདོ༷་སྡེ༷་བཀླ༷གས་ན༷ས་ཤེ༷ས་པ༷ར་བྱ༷་སྟེ། 

མདོ༷་སྡེ༷་རྣམ༷ས་ན༷་བསླ༷བ་པའི་སྒོ་དང་ཐབས་དུ་མ་རྒྱས་པར་སྣང༷་བའི་ཕྱིར་རོ།། དེ༷ས་ན༷་མདོ༷་སྡེ༷་རྣམས་རིམ་གྱིས་བལྟ་ཞིང་བཀླ༷ག་པ༷ར་བྱ༷་བ་ལས། འཕགས་པ་ན༷མ་མཁ༷འི་སྙི༷ང་པོ༷འི་མདོ༷་སྡེ༷་ནི༵། རྩ་ལྟུང་འཆོས་ཐབས་དང་བཅས་པ་གསལ་བའི་ཕྱིར་ཐོ༷ག་མ༷་ཉི༷ད་དུ༷་བལྟ༷་བར་བྱ༷་སྟེ། དེ་ལས། བྱང་ཆུབ་སེམས་དཔའ་ལས་དང་པོ་ཉེས་པ་དང་བཅས་པ་དེས་ཐོ་རངས་ལངས་ལ་ཤར་ཕྱོགས་སུ་བལྟས་ཏེ་འདུག་པས་ལྷའི་བུ་སྐྱ་རེངས་ལ་གསོལ་བ་གདབ་པར་བྱ་སྟེ། ཚིག་འདི་སྐད་དུ། སྐྱ་རེངས་སྐྱ་རེངས་ཐུགས་རྗེ་ཆེན་པོ་ལེགས་པ་ཆེན་པོ། ཁྱོད་འཛམ་བུའི་གླིང་དུ་ཤར་མ་ཐག་བདག་ལ་ཐུགས་རྗེས་ཁྱབ་པར་མཛད་དུ་གསོལ། ནམ་མཁའི་སྙིང་པོ་ཐུགས་རྗེ་ཆེན་པོ་དང་ལྡན་པ་ལ་ཡང་བདག་གི་ཚིག་གིས་མྱུར་དུ་བསྐུལ་ཏེ་ཐབས་གང་གིས་བདག་ལྟུང་བ་འཆགས་པ་དང་ཐེག་པ་ཆེན་པོ་ལ་སེམས་པ་ལ་ཐབས་དང་ཤེས་རབ་ཐོབ་པར་འགྱུར་བའི་ཐབས་དེ་བདག་གི་རྨི་ལམ་དུ་བསྟན་དུ་གསོལ་ཞེས་སྨྲོས་ལ། དེའི་ཚེ་གཉིད་ལོག་པར་ཉོལ་ཅིག་དང་། འཛམ་བུའི་གླིང་འདིར་སྐྱ་རེངས་ཤར་མ་ཐག་བྱང་ཆུབ་སེམས་དཔའ་ནམ་མཁའི་སྙིང་པོ་དང་ཕྲད་པར་འགྱུར་ཏེ། ལས་དང་པོ་པ་དེའི་རྨི་ལམ་དུ་དེའི་གཟུགས་དེའི་མདུན་དུ་འདུག་ནས་རྩ་བའི་ལྟུང་བ་དེ་དག་འཆགས་སུ་འཇུག་གོ། ཞེས་པ་དང་། གཞན་ཡང་རྒྱལ་པོ་ལ་འབྱུང་ཉེ་བའི་རྩ་ལྟུང་ལྔ་དང་། བློན་པོ་ལ་འབྱུང་ཉེ་བའི་རྩ་ལྟུང་ལྔ་དང་། ལས་དང་པོ་ལ་འབྱུང་ཉེ་བའི་རྩ་ལྟུང་བརྒྱད་དེ་བྱང་ཆུབ་སེམས་དཔའི་རྩ་ལྟུང་བཅོ་བརྒྱད་ཀྱི་རྣམ་བཞག་ལ་སོགས་རྒྱས་པར་སྟོན་པའི་ཕྱིར་ཏེ་ཆེ་ལོང་ཞིག་བསླབ་བཏུས་སུ་དྲངས་པ་ལས་ཤེས་པར་བྱའོ།། 

དེས་ན་ག༷ང་ཕྱི༷ར་༼རྒྱལ་སྲས་ཀྱིས་༽རྟག༷་ཏུ༷་སྤྱ༷ད་པ༷་ནི༵། དེ༷་ལ༷ས་རྒྱ༷་ཆེ༷ར་ར༷བ་༼ཏུ་གསལ་བར་༽སྟོ༷ན་པ༵ས།། བསླ༷བ་པ༷་ཀུ༷ན་ལ༷ས་བཏུ༷ས་པ༷་ཡ༵ང་། ངེ༷ས་པ༷ར་༼གདོན་མི་ཟ་བར་༽ཡ༷ང་ན༷ས་ཡ༷ང་དུ༷་བལྟ༵༼ཞིང་གོམས་པར་བྱ༽།། ༼

དེ་ཙམ་ལྟ་མི་ནུས་ན་༽ཡ༷ང་ན༷་རེ༷་ཤི༷ག་༼མདོ་སྣ་ཚོགས་ནས་༽མདོ༷ར་བསྡུ༷ས་པ༵།། ༼ཁོ་བོས་བྱས་པའི་༽མདོ༷་རྣམ༷ས་ཀུ༷ན་ལ༷ས་བཏུ༷ས་པ༷་བལྟ༵།། ཞེས་པ་འདི་གཉི་ག་སློབ་དཔོན་ཉིད་ཀྱིས་མཛད་པ་དང་། དེར་མ་ཟད་འཕག༷ས་པ༷་ཀླུ༷་སྒྲུ༷བ་ཀྱི༷ས་མཛ༷ད་པ༵འི། བསླབ་པ་ཀུན་ལས་བཏུས་པ་དང་མདོ་ཀུན་ལས་བཏུས་པ་སློབ་དཔོན་གྱི་འདི་དག་ལས་གཞན་གཉི༷ས་པོ༷འ༷ང་འབ༷ད་པ༷ས་བལྟ༷་བར་བྱ༷་སྟེ་གང་འདིར་མི་སྣང་བའི་བསླབ་བྱ་འགའ་ཞིག་དེ་དག་ན་སྣང་བའི་ཕྱིར་རོ།། 

གཞན་ཡང་མདོ་དང་བསྟན་འཆོས་ག༷ང་ལ༷ས་བྱང་ཆུབ་སེམས་དཔའི་སྤྱོད་པ་ག༷ང་ནི༷་མ༷་བཀ༷ག་ཅིང་བསྔགས་པ༵། དེ༷་ཉི༷ད་སྤྱ༷ད་༼ཅིང་སྒྲུབ་༽པ༷ར་བྱ༷་བ༷་སྟེ༵།། འཇི༷ག་རྟེ༷ན་སེམས་ནི༷་༼སྟེ་བསམ་པ་འཁྲུལ་བར་འགྱུར་བ་༽བསྲུ༷ང་བ༷འི་ཕྱི༷ར།། བསླ༷བ་པ༷་མཐོ༷ང་ན༷ས་སེམས་ཅན་མགུ་བ་ཁོ་ནའི་ཐབས་དང་སྒོ་རླབས་གང་ཆེ་བ་ཡ༷ང་ད༷ག་པར་སྤྱ༵ད་ཅིང་བསླབ་པར་བྱའོ།། 

ཤེས་བཞིན་གྱི་དོན་བདེ་བླག་ཏུ་བསྟན་པར་བཞེད་ནས་ལུ༷ས་དང་སེམས་ཀྱི༷་གན༷ས་སྐབ༷ས་༼ཀྱི་སྤྱོད་ལམ་རྣམས་༽ལ༵། ཡ༷ང་དང་ཡ༷ང་དུ༷་བརྟག༷་བྱ༷་བ༵།། དེ་ལ་དྲན་འཛིན་དུས་སུ་སྦྱར་རོ་ཞེས་པ་ཚིག་གི་ལྷག་མ་སྟེ། དེ༷་ཉི༷ད་ཁོ༷་ན༷་མདོ༷ར་ན༷་ནི༵།། ཤེ༷ས་བཞི༷ན་བསྲུ༷ང་བ༷འི་མཚ༷ན་ཉི༷ད་དོ༵་ཞེས་སོ།། 

ལུ༷ས་ཀྱི༷ས་༼སྔར་བཤད་པའི་བསླབ་བྱ་༽འདི༷་ད༷ག་༼ནན་ཏན་གྱིས་༽སྤྱ༷ད་པ༷ར་བྱ༷།། ཚི༷ག་ཙ༷མ་བརྗོ༷ད་པ༷ས་༼འབྲས་བུ་འམ་དགོས་པ་༽ཅི༷་ཞི༷ག་འགྲུ༵བ༼སྟེ༽།། ༼དཔེར་ན་༽སྨ༷ན་སྤྱ༷ད་༼དེ་གསོ་བའི་བསྟན་བཅོས་ཀྱི་སྦྱོར་བ་མ་བྱས་པར་༽བཀླ༷གས་པ༷་ཙ༷མ་གྱི༷ས་ནི༵།། ན༷ད་པ༷་ད༷ག་ལ༷་ཕ༷ན་འགྱུ༷ར་ར༵མ།། ཞེས་པ་ཁ་བཤད་ལ་མ་ཤོར་བར་ཆོས་ལག་ལེན་ལ་ཐེབས་པར་གྱུར་ཅིག་སྙམ་དུ་དགོངས་པ་སྟེ། ཏིང་ངེ་འཛིན་རྒྱལ་པོའི་མདོ་ལས་ཀྱང་། གཞོན་ནུ་དེ་ལྟ་བས་ན་སྒྲུབ་པ་སྙིང་པོར་བྱེད་པ་ལ་བསླབ་པར་བྱ་སྟེ། སྒྲུབ་པ་སྙིང་པོར་བྱེད་པ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྙེད་པར་དཀའ་བ་མ་ཡིན་ནོ།།ཞེས་གསུངས་སོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་ཤེ༷ས་བཞི༷ན་བསྲུ༷ང་བར་བྱ༷་བ༷་སྟེ༷་ལེ༷འུ༷་ལྔ༷་པ༷འོ༵།།

༈ ལེའུ་དྲུག་པ། བཟོད་པ་བསྟན་པ།༈ ད་ནི་བཟོད་པ་ལ་འཇུག་པའི་ཐོག་མར་དེའི་མི་མཐུན་ཕྱོགས་ཁོང་ཁྲོའི་ཉེས་དམིགས་བསྟན་པར་བཞེད་ནས། བསྐལ་པ་ཞེས་གསུངས་པ་ལ། མཛོད་དུ། བར་གྱི་བསྐལ་པ་དཔག་མེད་ནས།། ཚེ་ལོ་བཅུ་པའི་བར་དུའོ།། དེ་ནས་ཡར་སྐྱེ་མར་འབྲི་བའི།། བསྐལ་པ་གཞན་ནི་བཅོ་བརྒྱད་དང་། ཡར་སྐྱེ་བ་ནི་གཅིག་ཡིན་ཏེ།། དེ་དག་ཚེ་ནི་བརྒྱད་ཁྲིའི་བར།། དེ་ལྟར་འཇིག་རྟེན་ཆགས་པ་འདི།། བར་གྱི་བསྐལ་པ་ཉི་ཤུར་གནས།། འཆགས་པ་དང་ནི་འཇིག་པ་དང་། ཞིག་ནས་འདུག་པ་དུས་མཉམ་མོ།། དེ་དག་བརྒྱད་ཅུ་ལ་བསྐལ་ཆེན།། དེ་གྲངས་མེད་གསུམ་ལ་སངས་རྒྱས།། ཞེས་གསུངས་པའི་དོན་དང་པོ་འཇིག་རྟེན་ཆགས་པ་ནས་བརྩམས་ཏེ་ཚེ་ལོ་བརྒྱད་ཁྲིའི་བར་དུ་མི་རྣམས་ཚེ་ལོ་དཔག་མེད་ཀྱི་དུས་ལ་བར་གྱི་བསྐལ་པ་བཅུ་དགུ་འདའ་ཞིང་དེ་ནས་ཚེ་ལོ་བཅུ་པའི་བར་དུ་འགྲིབ་པ་དང་བཅས་པ་ཆགས་ནས་གནས་པའི་བར་ནི་བསྐལ་པ་དང་པོ་ཡིན་ནོ།། ཚེ་ལོ་བཅུ་པ་དེ་ནས་ཡར་ཚེ་ལོ་བརྒྱད་ཁྲི་བའི་བར་དུ་འཕེལ་ལོ།། ཡང་མར་ཚེ་ལོ་བཅུ་པར་གྱུར་གྱི་བར་དུ་འགྲིབ་པ་ཟུང་གཅིག་པོ་འདི་ནི་བར་གྱི་བསྐལ་པ་གཉིས་པ་ཡིན་ཏེ། དེ་ལྟ་བུ་བཅོ་བརྒྱད་དང་། དེ་ནས་ཡར་བརྒྱད་ཁྲིའི་བར་དུ་འཕེལ་བ་གཅིག་ལ་བར་བསྐལ་ཉི་ཤུ་པ་གཅིག་ཐོགས་ཏེ། དེ་ལྟར་ན་བར་གྱི་ཁུག་པ་བཅོ་བརྒྱད་པོ་མཐའ་དག་སྡོམ་པ་དང་མཐའ་ཐོག་གི་ཡར་སྐྱེ་མར་འགྲིབ་རེ་རེ་པོ་དུས་མཉམ་པ་ཅན་བར་གྱི་བསྐལ་པ་ཉི་ཤུར་འཇིག་རྟེན་གནས་སོ།། འཆགས་པ་འཇིག་པ་སྟོངས་པ་གསུམ་ཡང་དེ་དང་དུས་མཉམ་པས་བར་བསྐལ་བརྒྱད་ཅུ་ལ་བསྐལ་ཆེན་ནོ།། དེའི་གྲངས་གཅིག། བཅུ། བརྒྱ། སྟོང་ཞེས་པ་ལྟ་བུ་གྲངས་ཀྱི་གནས་གཞན་དྲུག་བཅུའི་བར་དུ་རིམ་པར་བཅུ་འགྱུར་བསྒྲེས་པས་བསྐལ་པ་གྲངས་མེད་གཅིག་ཏུ་སློང་ལ། དེ་འདྲའི་བསྐལ་པ་གྲངས་མེད་གསུམ་གྱི་སྤྱོད་པས་སངས་རྒྱ་བར་གསུངས་པ་ལས་འདིར་ཡང་ཚོགས་བསགས་པའི་ཡུན་ཚད་ལ་སྦྱོར་བའི་ཕྱིར་བསྐལ་ཆེན་དུ་འཐད་དོ།། 

དེ་ལྟ་བུའི་བསྐ༷ལ་པ༷་སྟོ༷ང་༼ཕྲག་༽དུ༷་༼མར་༽བས༷གས་པ༷་ཡི༵།། སྦྱི༷ན་པ་༼གསུམ་༽དང་བདེ༷་གཤེ༷གས་མཆོ༷ད་པ་དང་ལ༷་སོ༵གས་ཀྱི་སྒྲས་ཚུལ་ཁྲིམས་ཀྱི་སྡོམ་པ་ཡང་དག་པར་བླངས་པ་ལས་བྱུང་བའི་ལེ༷གས་སྤྱ༷ད་ག༷ང་ཡི༷ན་དེ༷་ཀུ༷ན་ཡ༵ང་། སེམས་ཅན་ལ་རྣམ་པར་སྡང་བའི་ཁོ༷ང་ཁྲོ༷་གཅི༷ག་གི༷ས་མེ་ཆུང་ངུས་རྩྭའི་ཚོགས་བཞིན་དུ་འཇོ༷མས་པ༷ར་བྱེ༵ད་དེ། འཇམ་དཔལ་རྣམ་པར་རོལ་པའི་མདོ་ལས། འཇམ་དཔལ་ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱ་སྟོང་དུ་བསགས་པའི་དགེ་བ་འཇོམས་པར་བྱེད་པ་སྟེ། ཞེས་གསུངས་སོ།། 

དེ་ཙམ་དུ་ཉེས་དམིགས་ཆེ་བ་ཉིད་ཀྱིས་ཞེ༷་སྡ༷ང་ལྟ༷་བུ༷འི་སྡི༷ག་པ༷་གཞན་མེ༵ད། སྡིག་པ་དེ་འགོག་ནུས་པའི་ཕྱིར་བཟོ༷ད་པ༷་ལྟ༷་བུ༷འི་དཀ༷འ་ཐུ༷བ་བམ་ལེགས་སྤྱད་གཞན་མེ༵ད་པ་དེ༷་བ༷ས་བཟོ༷ད་༼པ་བསྒོམ་པ་༽ལ༷་ན༷ན་ཏ༷ན་དུ༵། འཆད་འགྱུར་གྱི་ཐབས་སྣ༷་ཚོ༷གས་ཚུ༷ལ་གྱི༷ས་བསྒོ༷མ་པ༷ར་བྱའོ༵།། 

དེ་ལྟ་མིན་པར་༼ལུས་སེམས་ཀྱི་རྒྱུན་གདུང་བར་བྱེད་པའི་༽ཞེ༷་སྡ༷ང་ཟུ༷ག་རྔུ༷འི་སེམས་འཆ༷ང་ན༵། རང་གིས་ཀྱང་ཡི༷ད་ནི༷་ཞི༷་བ༷་དང་དུལ་བའི་ཉམ༷ས་མི༷་མྱོ༵ང་ཞིང་། ༼སེམས་ལ་༽དག༷འ་དང་༼ལུས་ལ་༽བདེ༷་བ༷འ༷ང་མི༷་འཐོ༷བ་ལ༵། གཉི༷ད་མི༷་འོ༷ང་ཞི༷ང་ཆོས་ལ་བློ་བརྟན༷་པ་མེ༷ད་པར་འགྱུ༵ར་ཏེ་དེས་ཚུལ་མིན་ལ་སྦྱོར་བའི་ཕྱིར་རོ།། 

བྲན་གཡོག་ག༷ང་ད༷ག་ནོ༷ར་དང་བཀུ༷ར་སྟི༷་ཡི༵ས། དྲི༷ན་བྱི༷ན་པའི་རྗེ་དཔོན་དེ༷་ལ༷་བརྟེ༷ན་གྱུ༷ར་པ༵༼འི་གཡོག་འཁོར་ལ་སོགས༽། དེ༷་ད༷ག་ཀྱང༷་ནི༷་སྡ༷ང་༼སེམས་དང་༽ ལྡན༷་པ༵འི།། རྗེ༷་དཔོ༷ན་དེ༷་ལ༷་གསོ༷ད་པ༷ར་རྒོ༵ལ། སྲིད་དེ་ཉེས་པ་དེ་ལྟ་བུའི་རྩ་བ་ཡང་ཞེ་སྡང་ངོ་། 

ཞེ་སྡང་དེ༷་ཡི༷ས་རང་གི་མཛ༷འ་བཤེ༷ས་ཀྱང་སྐྱོ༷་བར་འགྱུ༵ར་ལ། ཚིག་སྙན་པ་དང་སྦྱི༷ན་པ༷ས་བསྡུ༷ས་ཀྱང༷་སྡང་ལྡན་ལ་བརྟེ༷ན་པར་མི༷་བྱེ༷ད་དེ། མདོ༷ར་ན༷་ཁྲོ༷་བ༷ས་རང་གཞན་སུ་ལའང་བདེ༷ར་གན༷ས་པ༵༼འི་རྒྱུ་ཉེ་བར་ཞི་བ༽། དེ༷་ནི༷་འག༷འ་ཡ༷ང་ཡོ༷ད་མ༷་ཡི༵ན༼པས་སེམས་རྩུབ་པའི་གནས་སྐབས་ལས་བྱུང་བའི༽།། 

ཁྲོ༷་བ༷འི་དགྲ༷་ཡི༷ས་མཐོང་ཆོས་ཀྱི་སྡུག་བསྔལ་དེ༷་ལྟ་བུ་ལ༷་སོ༵གས ༼པ༽། ཕྱི་མ་ཡང་སྡུ༷ག་བསྔ༷ལ་ད༷ག་ནི༷་བྱེ༷ད་པ༷ར་འགྱུ༵ར། ༼སྐྱེས་བུ་༽ག༷ང་ཞི༷ག་༼ལེགས་པར་དཔྱད་པའི་སྒོ་ནས་༽བསྒྲི༷མས་ཏེ༷་ཁྲོ༷་འཇོ༷མས་པ༵༼ལ༽།། ༼བརྩོན་པ་༽དེ༷་ནི༷་༼ཚེ་༽འདི༷་དང་༼འཇིག་རྟེན་༽གཞ༷ན་དུ༷་བདེ༵༼བར་འགྱུར་རོ༽།། 

རྒྱུ་༼བདག་དང་བདག་གི་བ་ལ་༽མི༷་འདོ༷ད་པ་༼སྡུག་བསྔལ་བསྐྱེད་པར་༽བྱས༷་༼པ་༽དང་འདོ༷ད་པ༷་༼བདེ་བ་སྒྲུབ་པ་༽ཡི༵། གེ༷གས་བྱས༷་པ༷་ལ༷ས་བྱུ༷ང་གྱུ༷ར་པ༵།། ཡི༷ད་མི༷་བདེ༷་བ༷འི་རྣམ་རྟོག་ཐོག་མར་སྐྱེ་ཞིང་དེ་རྒྱུན་མཐུད་པ་ལས་ཞེ་སྡང་འཕེལ་བའི་ཕྱིར་ཟ༷ས་དང་འདྲ་བའི་རྒྱུ་དེ་རྙེ༷ད་ན༵ས། ཞེ༷་སྡ༷ང་༼གི་སྟོབས་༽བརྟ༷ས་ཏེ༷་བད༷ག་འཇོ༷མས་སོ༵།། 

༼རྒྱུ་མཚན་༽དེ༷ས་ན༷་བད༷ག་གི༷་དགྲ༷་བོ༷་ཞེ་སྡང་དེ༵འི། ཟ༷ས་སམ་རྒྱུ་ཡིད་མི་བདེ་ནི༷་སྐྱེས་མ་ཐག་རྣམ༷་པ༷ར་གཞོ༷མ་པ༷ར་བྱ༷་སྟེ། འདི༷་ལྟར༷་བད༷ག་ལ༷་༼དགེ་བའི་སྲོག་འཇོམས་པའི་སྒོ་ནས་༽གནོ༷ད་པ༷་ལ༵ས།། དགྲ༷་༼བོ་ཞེ་སྡང་༽འདི༷་ལ༷་ནི༷་ལ༷ས་གཞ༷ན་མེ༵ད་པའི་ཕྱིར་དང་ཡིད་མི་བདེ་སྐྱེས་མ་ཐག་དྲན་པས་གཟུང་ན་གཞོམ་སླ་བའི་ཕྱིར་རོ།། 

དེས་ན་༼མགོ་བོ་བཅད་སོགས་༽ཅི༷་ལ༷་བ༷བ་ཀྱང༷་བད༷ག་གི༷ས་ནི༵། དག༷འ་བ༷འི་ཡི༷ད་ནི༷་༼ཁོ་ནས་༽དཀྲུ༷ག་མི༷་བྱ༷་སྟེ། དགའ་བ་ནི་ཡིད་མི་བདེ་བའི་གཉེན་པོ་ཡིན་པའི་ཕྱིར་དང་། ༼སྡུག་བསྔལ་བྱུང་བས་༽མི༷་དག༷འ་བ་བྱས༷་ཀྱང༷་རང་སྡུག་པར་བས་ཀྱི་དེ་ཙམ་ཀྱི་འདོ༷ད་དོན་མི༷་འགྲུ༵བ་ལ། དགེ༷་བ༷་ད༷ག་ནི༷་ཉམ༷ས་པ༷ར་འགྱུ༷ར་བའི་ཕྱིར་རོ།། 

ག༷ལ་ཏེ༷་༼འདོད་མི་འདོད་ཀྱི་གེགས་པ་ཕྱིར་༽བཅོ༷ས་སུ༷་ཡོ༷ད་ན༷་ནི༵།། དེ༷་ལ༷་མི༷་དག༷ར་ཅི༷་ཞི༷ག་ཡོ༵ད༼དེ་བཅོས་པས་ཆོག་པས་མི་དགའ་བར་མི་རིགས་ལ༽།། ག༷ལ་ཏེ༷་བཅོ༷ས་སུ༷་མེ༷ད་ན༷་ཡ༵ང་།། དེ༷་ལ༷་མི༷་དག༷ར་བྱས༷་ཅི༷་ཕ༵ན༼ཏེ་བཅོམ་ཐབས་མེད་ཅིང་འདས་ཟིན་པས་སོ༽།། ཞེས་པས་གང་ལྟར་ཀྱང་དཔྱད་ན་མི་དགའ་བའི་དོན་མེད་པར་བསྟན་ཏོ།། 

མ་དཔྱད་པའི་སྣང་ངོར་བད༷ག་དང་བད༷ག་གི༷་བཤེ༷ས་རྣམ༷ས་ལ༵། ༼ལུས་ལ་གནོད་པའི་༽སྡུ༷ག་བསྔ༷ལ་༼པ་ཁྱད་དུ་གསོད་པའི་༽བརྙ༷ས་༼པ་༽དང་༼གནད་དུ་འཕོག་པའི་༽ཚི༷ག་རྩུ༷བ་ད༵ང་། ༼གྲགས་པ་མ་ཡིན་པའི་༽མི༷་སྙན༷་ཞེ༷ས་བྱ༷་ཆོས་བཞི་བཞི་མི༷་འདོ༷ད་དེ༵༼དགྲ་ལ་བདེ་བ་དང་། རྙེད་པ་འཐོབ་པ་དང་། བསྟོད་པ་དང་། གྲགས་པ་བཞི་མི་འདོད་པ་བཅུ་གཉིས་སོ༽། དེ་རྣམས་ཐོག་ཏུ་བྱུང་བ་དང་། དགྲ༷་དང་དགྲའི་བཤེས་རྣམས་ལ༷་དེ༷་ལ༷ས་བཟློ༷ག་པ༷ས་སྡུག་བསྔལ་བརྙས་དང་ཚིག་རྩུབ་དང་མི་སྙན་ཞེས་བྱ་བཞི་བཞི་ཐོག་ཏུ་འབབ་པར་འདོད་ཀྱང་༼འདོད་པ་བཅུ་གཉིས་༽མ་བྱུང་བའི་རྒྱུ་ལས་ཡིད་མི་བདེ་དང་ཞེ་སྡང་སྐྱེ་བར་བས་སོ༵།། 

འོན་ཀྱང་ཡིད་བདེ༷་བ༷འི་རྒྱུ༷་འདོད་པ་གྲུབ་པ་ནི༷་རེ་འག༷འ་འབྱུ༵ང་ཞིང་། སྡུ༷ག་བསྔ༷ལ་གྱི་རྒྱུ༷་འདོད་པ་མ་གྲུབ་པ་ནི༷་ཤི༷ན་ཏུ༷་མ༵ང་བ་ལས། སྡུ༷ག་བསྔ༷ལ་མེ༷ད་པ༷ར་ངེ༷ས་འབྱུ༷ང་དང་སྐྱོ་ཤས་མེ༵ད་པ། དེ༷་བ༷ས་སེམས་ཁྱོ༷ད་སྡུག་བསྔལ་དང་ལེན་གྱི་བཟོད་པ་ལ་བརྟན༷་པ༷ར་མནོ༵ས་ཤིག། 

དཔེར་ན་དཀ༷འ་བཟློ༷ག་སྟེ་༼སྔོན་དབང་ཕྱུག་ཆེན་པོས་རང་གི་ཆུང་མ་ལ། ང་རི་བོ་གངས་ཅན་ལ་དཀའ་ཐུབ་ལ་འགྲོ་བས་ད་རང་རེ་གཉིས་སོ་སོར་གྱིས་ཞེས་སྨྲས་པས་མོ་མ་རངས་ཏེ། ཨུ་མཱ་ཨུ་མ་ཞེས་ཟེར་བ་དཀའ་བཟློག་སྟེ་༽ལྷ་མོ་ཨུ་མ་ལ་ད༷ད་པ་དང་ཡུལ་ཀ༷རྞ༷་ཌ་པ༵་ལ་སོགས་པ་ལྷོ་ཕྱོགས་ཀྱི་རྒྱུད་དུ་སྐྱེས་པ་ཁ་ཅིག་རིམ་པ་ལྟར་སྟོན་ཟླ་འབྲིང་པོའི་དུས་ལ་སོགས་པར་གསོ་སྦྱོང་བྱས་ནས། མཆོད་སྦྱིན་གྱི་དོན་དུ་རང་གི་ལུས་བསྲེ༷ག་པ་དང་ཕན་ཚུན་འགྲན་པའི་ང་རྒྱལ་གྱིས་རང་གི་ལུས་མཚོན་གྱིས་གཅོ༷ད་པ་ལ་སོ༷གས་པའི་སྡུག་བསྔལ་ཚོ༷ར་བ༷་ནི༵། མཆོད་སྦྱིན་གྱི་གྲགས་པ་དང་དཔའ་བོའི་མིང་གོང་དུ་འབྲི་བ་ཙམ་ལས་གཞན་པའི་དོ༷ན་མེ༷ད་ཀྱང་བཟོ༷ད་པར་བྱེ༷ད་པ་ཡོད་ན་འདིར་ཐ༷ར་པ༷་ཡི༵། དོ༷ན་དུ༷་བད༷ག་གོ༷་སྡུག་བསྔལ་ལ་ཅི༷་ཕྱི༷ར་སྡ༵ར་ཏེ་བཟོད་པར་རིགས་སོ།། 

༼བསྟན་བཅོས་དང་སྒྱུ་རྩལ་ལ་སོགས་པ་དག་ལ་༽གོ༷མས་ན༷་སླ༷་བར་མི༷་འགྱུ༷ར་བ༵འི།། ༼བྱ་དཀའ་བའི་༽དངོ༷ས་༼པོ་༽ དེ༷་ག༷ང་ཡ༷ང་ཡོ༷ད་མ༷་ཡི༵ན།། དེ༷་བ༷ས་གནོ༷ད་པ༷་ཆུ༷ང་གོ༷མས་༼པར་བྱས་༽པ༵ས།། ༼དམྱལ་སོགས་ཀྱི་༽ གནོ༷ད་པ༷་ཆེ༷ན་པོ༷འ༷ང་༼བདེ་བའི་ངོ་བོར་འགྱུར་བས་༽བཟོ༷ད་པ༷ར་བྱོ༵ས།། ཞེས་པ་སྟེ་རྒྱལ་པོ་གོ་ར་བས་དར་ལྭ་བ་རིམ་པ་མང་པོའི་འོག་ན་ཉུངས་དཀར་གྱི་འབྲུ་ཡོད་པའི་རྩུབ་པ་ཙམ་མི་བཟོད་པ་ཡང་ཕྱིས་ཚེར་མའི་ཁུར་ཁུར་བ་བཟོད་པ་བཞིན་ནོ།། དེ་ལྟ་མོད་ཀྱི་གོམས་པར་བྱ་བའི་སྡུག་བསྔལ་ཆུང་ངུ་ལ་ཡང་འབད་པ་མེད་པར་མི་འབྱུང་ངོ་ཞེ་ན། 

མ་ཡིན་ཏེ་༼དུག་༽སྦྲུ༷ལ་དང་ཤ༷་སྦྲ༷ང་༼བུའི་གནོད་པ་༽ད༷ག་དང་ནི༵། བཀྲེ༷ས་སྐོ༷མ་ལ༷་སོ༷གས་༼ཚ་གྲང་གི་༽ཚོ༷ར་བ༷་༼ཡིད་དུ་མི་འོང་བ་༽ད༵ང་། གཡ༷ན་པ༷་ཟ་འཕྲུག་ལ༷་སོ༷གས་བཅ༷ས་པ༷་ཡི༵། དོ༷ན་མེ༷ད་སྡུ༷ག་བསྔ༷ལ་འབད་མེད་དུ་འབྱུང་བ་ཅི༷ས་མ༷་མཐོ༵ང་སྟེ་མཐོང་བ་དང་། 

གཞན་ཡང་ཚ༷་༼བ་དང་༽གྲ༷ང་༼བ་༽ཆ༷ར་དང་རླུ༷ང་སོ༷གས་༼པས་ལམ་གྱི་གནོད་པ་སོགས་༽ད༵ང་། ན༷ད་དང་འཆི༷ང་དང་རྡེ༷ག་སོ༷གས་སྡུག་བསྔལ་ཕྲ་མོ་རྣམས་ལ༵། དང་པོ་ནས་བད༷ག་གི༷ས་བཟེ༷་རེ༷་འ༷མ་བཟོད་སྲན་ཆུང་བ་མི༷་བྱ༷་སྟེ༷། དེ༷་ལྟར༷་བྱས༷་ན༷་བཟོད་སྲན་ཇེ་ཆུང་ལ་འགྲོ་བས་གནོ༷ད་པ༷་འཕེ༵ལ་ཚབས་ཇེ་ཆེ་ལ་འགྲོ་བའི་སྣང་བ་འཆར་བའི་ཕྱིར་རོ།།

དེས་ན་གཡུལ་དུ་ཞུགས་པ་ལ༷་ལ༷་བད༷ག་གི༷་ཁྲ༷ག་མཐོ༷ང་ན༵། དཔ༷འ་བརྟན༷་ལྷག༷་པ༷ར་སྐྱེ༷་འགྱུ༷ར་ཡོ༵ད།། ༼སྡར་མ་༽ལ༷་ལ༷་གཞ༷ན་གྱི༷་ཁྲ༷ག་མཐོ༷ང་ན༵།། ༼འཇིགས་པ་དྲན་མེད་དུ་༽བོ༷ག་ཅི༷ང་༼མཐོམས་པས་༽བརྒྱ༷ལ་བར་འགྱུ༷ར་བ༷་ཡོ༵ད།། 

དེ༷་གཉིས་ནི༷་རིམ་པ་ལྟར་སེམས་ཀྱི༷་ང༷ང་༼ཚུལ་དཔའ་ཞིང་༽བརྟན༷་༼པ་༽ད༵ང་། སྡ༷ར་མ༷འི་ཚུ༷ལ་ལ༷ས་གྱུ༷ར་པ༷་ཡི༵ན༼པས་སེམས་བརྟན་པ་ལ་གོམས་པར་བྱའོ༽།། བློ་བརྟན་ཅིང་མི་སྡར་བ་ལ་གོམས་དགོས་པ་དེ༷་བ༷ས་ན་གནོ༷ད་པ༷་ཁྱད༷་བས༷ད་ཅི༵ང་། སྡུ༷ག་བསྔ༷ལ་རྣམ༷ས་ཀྱི༷ས་མི༷་ཚུ༷གས་བྱོ༵ས།། 

མཁ༷ས་པ༷ས་ཆོས་ཀྱི་དོན་དུ་སྡུ༷ག་བསྔ༷ལ་བྱུ༷ང་ཡ༷ང་ནི༵། སེམས་ཀྱི༷་ར༷བ་ཏུ༷་དང་བར་བྱ་ཡི་རྙོ༷ག་པར་མི༷་བྱའོ༵།། བྱང་ཆུབ་སེམས་དཔའ་ནི་ཞེ་སྡང་ལ་སོགས་པའི་ཉོ༷ན་མོ༷ངས་རྣམ༷ས་དང་བཟོད་པ་ལ་སོགས་པའི་གཉེན་པོ་རྣམས་གཡུ༷ལ་འགྱེ༷ད་ལ༵། གཡུ༷ལ་འགྱེ༷ད་ཚེ༷་ན༷་གནོ༷ད་པ༷་མ༵ང་མོད། 

འོན་ཀྱང་སྡུ༷ག་བསྔ༷ལ་ཐ༷མས་ཅ༷ད་ཁྱད༷་བས༷ད་ན༵ས།། ཞེ༷་སྡ༷ང་ལ༷་སོགས་དགྲ༷་འཇོ༷མས་པ༵།། དེ༷་ད༷ག་༼མཆོག་ཏུ་ཡང་དགྲ་ལས་༽རྒྱ༷ལ་བྱེ༷ད་དཔ༷འ་བོ༷་སྟེ༷།། ལྷག༷་མ༷་སེམས་ཅན་འཇོམས་པ་ནི་ཤི་ཟིན་གྱི་རོ༷་ལ༷་གསོ༷ད་འདོད་ཀྱིས་བསྣུན་པ་དང་འདྲ་བས་དཔའ་བོ་མ་ཡིན་ཏེ་དེ་དག་མ་བཅོམ་ཡང་ངང་གིས་འཆི་བ་ཉིད་ཀྱི་ཕྱིར་རོ་ཞེས་པ༷འོ༵།། སྔར་སྡུག་བསྔལ་མེད་པར་ངེས་འབྱུང་མེད། 

ཅེས་བཤད་པ་ལས་གཞ༷ན་ཡ༷ང་སྡུ༷ག་བསྔ༷ལ་བྱུང་བའི་ཡོ༷ན་ཏ༷ན་ནི༵། སྐྱོ༷་བ༷ས་༼གཟུགས་ལང་ཚོ་ནོར་སོགས་ཀྱིས་༽དྲེ༷གས་པ༷་སེ༷ལ་བར་བྱེ༷ད།།རང་སྡུག་པ་ལ་དཔགས་ནས་འཁོ༷ར་བ༷༼འི་སྡུག་བསྔལ་གྱིས་གཟིར་༽པ༷་ལ༷་༼གཞན་དག་༽ལ་སྙི༷ང་རྗེ༷་སྐྱེ༵། མི་དགེ་བ་ལ་སྡུག་བསྔལ་འབྱུང་བ་བསམས་པས་སྡི༷ག་ལ༷་འཛེ༷མ་ཞི༷ང་དགེ༷་ལ༷་དག༵འ་བ་འབྱུང་བའི་ཕྱིར་སྤྲོ་དགའ་དང་བཅས་པས་བཟོད་པར་བྱའོ།། རང་ལ་བབ་པའི་སྡུག་བསྔལ་ལ་དེ་ལྟར་རིགས་ཀྱང་གཞན་གྱིས་བྱས་པའི་སྡུག་བསྔལ་ལ་ཁྲོའོ་ཞེ་ན། 

འོ་ན། མཁྲི༷ས་པ༷་དང་རླུང་ལ༷་སོ༷གས་པའི་ནད་རྣམས་ལ་ཡང་ཁྲོ་བར་ཐལ་ཏེ་སྡུ༷ག་བསྔ༷ལ་གྱི༷། འབྱུ༷ང་གན༷ས་ཆེ༷་བ་ཡིན་པའི་ཕྱིར་རོ།། དེ་དག་ལ༷་མི༷་ཁྲོ༷་བ༵ར་རིགས་ཏེ་ལས་ཡིན་པས་སོ་ཞེ་ན། འོ་ན་སེམས་ཡོ༷ད་རྣམ༷ས་ལ༷འང་ཅི༷་སྟེ༷་ཁྲོ༵་སྟེ་ཁྲོ་བ་མི་རིགས་པར་ཐལ་བར་འགྱུར་ཏེ། དེ༷་ད༷ག་ཀུ༷ན་ཀྱང༷་ལས་ཀྱི་རྐྱེ༷ན་གྱི༷ས་བསྐུ༵ལ་བའི་ཕྱིར་རོ།། 

མི་མཚུངས་པ་ཡང་མ་ཡིན་ཏེ་དཔེ༷ར་ན༷་མི༷་འདོ༷ད་བཞི༷ན་དུ༷་ཡ༵ང་། ན༷ད་འདི༷་ལས་དབང་གིས་འབྱུ༷ང་བར་འགྱུ༷ར་བ༷་ལྟར༷། དེ༷་བཞི༷ན་མི༷་འདོ༷ད་བཞི༷ན་དུ༷་ཡ༵ང་། རང་གི་ལས་དབང་གི་ན༷ན་གྱི༷ས་གནོད་བྱེད་ཉོ༷ན་མོ༷ངས་པ་ལས་གནོད་པ་འབྱུ༷ང་བར་འགྱུ༵ར་བའི་ཕྱིར་རོ།། སེམས་ཅན་རྣམས་ནི་འདིར་ཁྲོ་བར་བྱའོ་ཞེས་བསམ་བཞིན་དུ་གནོད་པ་བྱེད་པས་ནད་དང་མི་མཚུངས་སོ་ཞེ་ན་མ་ཡིན་ཏེ། 

གཞན་གྱིས་འདི་ཁྲོ༷་བར་བྱ༷འོ་ཞེས་མ་བས༷མས་ཀྱང༷་། སྐྱེ༷་བོ༷་རྣམ༷ས་ནི༷་གྱི༷་ན༷་རང་ཐང་ཙམ་ལ་ཁྲོ༵་བར་སྣང་བའི་ཕྱིར་རྒྱུ་དེ་ལྟ་བུའི་ངེས་པ་མ་མཐོང་ལ། རང་གིས་ཀྱང་ཁྲོ་བ་བསྐྱེ༷ད་པ༷ར་བྱ༷འོ་ཞེ༷ས་ཆེད་དུ་མ༷་བས༷མས་ཀྱང༷་། སྤྱིའི་ཁྲོ༷་བ༷་དེ༷་བཞི༷ན་དུ་གྱི་ན་རང་ཐང་ལས་སྐྱེ༷་བར་འགྱུ༵ར་བ་མྱོང་བའི་ཕྱིར་དང་། དེ་དག་ཀྱང་ལས་ཀྱི་རྐྱེན་མ་ཚང་ན་འབྱུང་མི་སྲིད་པའི་ཕྱིར་རྐྱེན་ལས་བྱུང་བར་མཚུངས་ལ་སེམས་པ་ཡོད་མེད་ཀྱི་ཁྱད་པར་ཀྱང་མི་འཐད་དོ།། 

དེའི་ཕྱིར་ཉེ༷ས་པ༷་ཇི༷་སྙེ༷ད་ཐ༷མས་ཅ༷ད་ད༵ང་། སྡི༷ག་པ༷་རྣམ༷་པ༷་སྣ༷་ཚོ༷གས་པ༵།། དེ༷་ཀུ༷ན་ལས་བསགས་པའི་རྐྱེ༷ན་གྱི༷་སྟོ༷བས་ལ༷ས་བྱུ༵ང་གི། བསམ་བཞིན་པ་ལ་སོགས་པས་ར༷ང་དབ༷ང་ཅན་དུ་བསྐྱེད་པ་ནི་ཡོ༷ད་པ༷་མ༷་ཡི༷ན་ནོ༵།། 

ལས་ཀྱི་རྐྱེ༷ན་རྣམ༷ས་ཚོ༷གས་པ༷་དེ༷་ད༷ག་ཀྱང༷་། འབྲས་བུ་རྣམ་སྨིན་འདི་བསྐྱེ༷ད་པ༷ར་བྱ༷འོ་ཞེ༷ས་སེམས་པ༷་ནི་མེ༵ད་ལ། རྐྱེན་དེ༷ས་བསྐྱེ༷ད་པའི་འབྲས་བུ་རྣམ་སྨིན་དེ༷་ལ་ཡ༷ང་བད༷ག་རྐྱེན་འདིས་བསྐྱེ༷ད་དོ་ཞེ༵ས། སེམས་པ༷་ཡོ༷ད་པ༷་མ༷་ཡི༷ན་པའི་ཕྱིར་རྟེན་ཅིང་འབྲེལ་བར་འབྱུང་བ་རང་དབང་ཅན་ནི་འགའ་ཡང་སྲིད་པ་མ་ཡིན་ནོ༵།། འདིར་མུ་སྟེགས་གྲངས་ཅན་པ་འགའ་ཞིག་གཙོ་བོ་དང་བདག་ནི་ཅིའི་ཕྱིར་རང་དབང་ཅན་མ་ཡིན་སྙམ་དུ་དོགས་པར་འགྱུར་བས་དེ་དགག་པའི་ཕྱིར་ཕྱོགས་སྔ་མ་དེ་དག་གི་འདོད་ཚུལ་བརྗོད་པར་བྱ་སྟེ། དེའང་གྲངས་ཅན་པ་རྣམས་ནི་སྙིང་སྟོབས་རྡུལ་དང་མུན་པ་ཞེས་བྱ་བའི་ཡོན་ཏན་ཆ་མཉམ་པ་ལ་བེམ་པོ་དང་རྟག་པ་དང་གཅིག་པུ་དང་ལྐོག་ཏུ་གྱུར་པ་དང་རྣམ་འགྱུར་ཐམས་ཅད་རང་དབང་དུ་བསྐྱེད་པའི་ཁྱད་པར་ལྔ་དང་ལྡན་པ་གཙོ་བོ་ཞེས་བྱ་བར་འདོད་ལ། ཡོན་ཏན་གསུམ་པོ་ཆ་མི་མཉམ་པ་ལས་འགྲོ་བ་སྣོད་བཅུད་ཀྱི་རྣམ་འགྱུར་ཉི་ཤུ་རྩ་གསུམ་འབྱུང་བར་འདོད་དེ། གཙོ་བོའམ་རང་བཞིན་ལས་ཆེན་པོའམ་བློ་འབྱུང་ངོ་། དེ་ལས་རྣམ་འགྱུར་རྡུལ་དང་མུན་པ་ལས་གྱུར་པའི་ང་རྒྱལ་འབྱུང་ཞིང་། རྣམ་འགྱུར་ལས་གྱུར་པའི་ང་རྒྱལ་ལས་ནི་རྣ་བ་དང་ལུས་དང་ལྕེ་དང་མིག་དང་སྣ་སྟེ་ནང་བློའི་དབང་པོ་ལྔ་དང་། ལག་པ་དང་རྐང་པ་དང་རྐུབ་དང་འདོམས་དང་ངག་སྟེ་ཕྱི་ལས་ཀྱི་དབང་པོ་ལྔ་དང་། ཐུན་མོང་བ་ཡིད་ཀྱི་དབང་པོ་ལྔ་སྟེ་དབང་པོ་བཅུ་གཅིག་འབྱུང་བར་འདོད་ལ། རྡུལ་ལས་གྱུར་པའི་ང་རྒྱལ་ལས་ཀྱང་སྒྲ་དང་རེག་བྱ་དང་རོ་དང་གཟུགས་དང་དྲི་སྟེ་དེ་ཙམ་ལྔ་འབྱུང་བ་རྣམས་སྔར་གྱི་བཅུ་གཅིག་པོ་ལ་བསྣན་པས་ཚོགས་རྣམས་པ་བཅུ་དྲུག་གོ། མུན་པ་ལས་གྱུར་པའི་ང་རྒྱལ་ལས་ནི་འབྲས་བུ་ལོགས་པ་མེད་ཀྱི་བཅུ་དྲུག་པོའི་རྐྱེན་བྱེད་པ་ཙམ་དུ་སྨྲའོ།། བཅུ་དྲུག་པོའི་ནང་ཚན་སྒྲ་དང་རེག་དང་རོ་དང་གཟུགས་དང་དྲི་དེ་ཙམ་ལས་རིམ་པ་བཞིན་དུ། ནམ་མཁའ་དང་རླུང་དང་མེ་དང་ཆུ་དང་ས་སྟེ་འབྱུང་བ་ལྔ་བསྐྱེད་བར་འདོད་དེ། དབང་ཕྱུག་ནག་པོའི་རྒྱུད་ལས། རང་བཞིན་ལས་ཆེན་དེ་ལས་ང་རྒྱལ་ཏེ།། དེ་ལས་ཚོགས་ནི་རྣམ་པ་བཅུ་དྲུག་འབྱུང་། དེ་ལྟར་བཅུ་དྲུག་འབྱུང་བ་དེ་ཡི་ཡང་། དེ་ཙམ་ལྔ་ལས་འབྱུང་བ་རྣམ་ལྔ་འབྱུང་། ཞེས་སོ།། ཤེས་རིག་གི་བདག་ནི་རྟག་པ་གཅིག་པུ་ལོངས་སྤྱོད་པ་པོ་རང་དབང་ཅན་ཞེས་པའི་ཁྱད་པར་བཞི་ལྡན་གཙོ་བོའི་ནང་དུ་ཞུགས་པའི་ཕྱིར་སེར་སྐྱའི་ཡུལ་ལས་ཀྱང་འདས་སོ།། ཞེས་འདོད་ཅིང་། རང་བཞིན་ནམ་གཙོ་བོ་ནི་རྒྱུ་ཁོ་ན་དང་། ཆེན་པོ་དང་ང་རྒྱལ་དང་དེ་ཙམ་ལྔ་ནི་རྒྱུ་ཡང་ཡིན་ལ་འབྲས་བུ་ཡང་ཡིན་པ་དང་། དབང་པོ་བཅུ་གཅིག་དང་འབྱུང་བ་ལྔ་ནི་འབྲས་བུ་ཁོ་ན་དང་། ཤེས་རིག་གི་བདག་ནི་རྒྱུ་འབྲས་གཉི་ག་མ་ཡིན་པར་སྨྲ་སྟེ། ཇི་སྐད་དུ། གཙོ་བོ་བྱེད་ཡིན་བྱ་བ་མིན།། ཆེན་པོ་སོགས་བདུན་བྱ་དང་བྱེད།། བཅུ་དྲུག་པོ་ནི་བྱ་བ་ཡིན།། ཤེས་རིག་བྱེད་མིན་བྱ་བའང་མིན།། ཞེས་སོ།། དེ་ལྟར་གཙོ་བོ་རྣམ་འགྱུར་དང་བཅས་པ་ཉི་ཤུ་རྩ་བཞི་དང་། ཤེས་རིག་གི་དེ་ཉིད་ཤེས་ན་ཆ་ལུགས་ཅི་འདྲ་ཡང་ཐར་པ་ཐོབ་པར་འདོད་དེ། དེ་ཉིད་ཉི་ཤུ་ལྔ་ཤེས་ན།། རལ་པའམ་བྱི་པོའམ་ཅོད་པན་ནམ།། ཆ་ལུགས་གང་གིས་གནས་ཀྱང་རུང་། གྲོལ་འགྱུར་འདི་ལ་ཐེ་ཚོམ་མེད།། ཅེས་ཟེར་རོ།། 

དེ་ལྟར་ཁྱད་པར་ཅན་གྱི་ཆོས་ལྔ་ལྡན་གཙོ༷་བོ༷་ཞེ༷ས་བྱ༷ར་ག༷ང་འདོ༷ད་པ་དེ་ད༵ང་། ཆོས་བཞི་ལྡན་གྱི་བད༷ག་ཅེ༷ས་ལོག་པར་བརྟག༷ས་པ༷་ག༷ང་ཡི༷ན་པ༵། དེ༷་དག་ཉི༷ད་བད༷ག་ནི༷་༼ཆོས་ཅན་༽གཞན་ལ་གནོད་པ་ལ་སོགས་པའི་བྱེད་པ་པོར་འབྱུ༷ང་བར་བྱ༷འོ་ཞེ༵ས། རང་ལས་རང་ཆེ༷ད་དུ༷་བས༷མས་ཤི༷ང་༼རང་དབང་དུ་༽འབྱུ༷ང་བ༷་མེ༵ད་༼པར་ཐལ་༽རང་གིས་རང་བསྐྱེད་པ་འགལ་བའི་ཕྱིར་རོ།། གཞན་ལས་ཀྱང་མི་སྐྱེ་སྟེ་རང་དབང་ཅན་ཡིན་པའི་ཕྱིར་རོ།། 

རང་ངམ་གཞན་ལས་མ༷་སྐྱེ༷ས་པ༷ར་ནི༷་དེ༷་དག་གྲུབ་པ་མེ༷ད་ན༵། མེད་པ་དེ༷འི་ཚེ༷་དེ་ལས་རྣམ་འགྱུར་སྣ་ཚོགས་སྐྱེ༷་བར་འདོ༷ད་པ༷་ག༵ང་ཡིན་ཏེ་མོ་གཤམ་ལས་བུ་སྐྱེ་བར་སྨྲ་བ་དང་མཚུངས་སོ།། ཁོ་ན་རེ། མེད་པ་ལས་མི་སྐྱེ་མོད་གང་གི་ཚེ་གཙོ་བོས་ཡུལ་གཏད་པའི་རྒྱུ་ལས་ཡུལ་དེ་ལ་ལོངས་སྤྱོད་པའི་ཕྱིར་ཤེས་རིག་གི་བདག་དེ་འཇུག་གོ་ཞེ་ན། འོ་ན་བདག་དེ་ཡུལ་ལ་ལོངས་སྤྱོད་པ་རྒྱུ་དང་བཅས་པར་འགྱུར་ཞིང་། གཙོ་བོས་ཡུལ་{ལ་}མ་]གཏད་པའི་སྔ་རོལ་ཏུ་བདག་དེ་ཡུལ་ལ་ལོངས་སྤྱོད་པ་པོར་ཡང་མི་འགྱུར་ལ། སྤྱོད་ན་རྟག་པ་གཅིག་པུ་མི་འགྱུར་བ་ཉིད་ཡུ༷ལ་ལ༷་ཞུགས་པའི་ཕྱིར་གཟུགས་སོགས་ལ་རྟག༷་ཏུ༷་གཡེ༷ང་ཞིང་སྤྱོད་པར་འགྱུ༷ར་བ༵ས། ནམ་དུ་ཡང་ཡུལ་སྣང་འག༷ག་ཅིང་ལྡོག་པ༷ར་འགྱུ༷ར་བ༷་མ༷་ཡི༷ན་པར་ཧ་ཅང་ཐལ་བ་ཡིན་ནོ༵།། འདོད་པར་མི་ནུས་ཏེ་དེའི་རུང་ཡུལ་དུ་ཡུལ་ཉེ་བར་མ་ཞུགས་པ་ན་དེ་ཡུལ་ལ་ལོངས་སྤྱོད་པ་ལྡོག་པས་གསལ་ཞིང་། དེ་ཉིད་ཀྱིས་མི་རྟག་པར་ཡང་གྲུབ་ལ་རང་དབང་ཅན་གྱི་དམ་བཅའ་བུད་དོ།།འགྲེལ་པར། གཞན་དག་འདོད་ལ་སོགས་རྟེན་དང་། རང་ནི་སེམས་མེད་ངོ་བོ་དང་། རྟག་དང་དེ་བཞིན་ཀུན་ཁྱབ་དང་། དགེ་དང་མི་དགེའི་ལས་རྣམས་ཀྱི།། བྱེད་པ་པོ་སྟེ་དེ་འབྲས་བུ།། ལོངས་སྤྱོད་པ་ལ་སེམས་པ་དང་། ལྡན་ཕྱིར་སེམས་པའི་རང་བཞིན་གྱི། བདག་ཏུ་འདི་ནི་འདོད་པ་ཡིན།། ཞེས་བསྟན་པའི་མཚན་ཉིད་ཅན་གྱི་བདག་ཡོད་པར་མུ་སྟེགས་རིགས་པ་ཅན་པ་རྣམས་འདོད་པས། 

དེ་དག་ན་རེ། ཅི༷་སྟེ༷་གྲངས་ཅན་པའི་ལུགས་དེ་བཀག་ཀྱང་ངེད་འདོད་པའི་བད༷ག་དེ༷་རྟག༷་གཅིག་རང་དབང་ཅན་དུ་བདེན་ནོ་ཞེ་ན་འོ་ན༷་ནི༵༼བདག་དེ་ནི་ཆོས་ཅན༽། ནམ་མཁ༷འ་བཞི༷ན་དུ་བདེ་སྡུག་གི་དོན་རང་དབང་ཅན་བྱེ༷ད་པ༷་མེ༷ད་པ༷ར་མངོ༵ན་ཏེ༼མེད་པར་ཐལ༽། རྟག་པ་ནི་ནམ་ཡང་བྱེད་པ་པོ་ཡིན་མི་སྲིད་པའི་ཕྱིར་རོ།།ཁོ་ན་རེ། རྟག་ཀྱང་རྩོལ་བ་ལ་སོགས་པ་རྐྱེ༷ན་རྣམ༷ས་གཞ༷ན་དང་ཕྲ༷ད་པའི་དབང་གིས་ལས་བྱེད་པ་སྲིད་པའི་ཕྱིར་འགལ་བ་མེད་དོ་ཞེ་ན་བདེན་ཏེ་གལ་ཏེ་རྐྱེན་དང་ཕྲད་པ་ན༷་ཡ༵ང་། བདག་གི་རང་བཞིན་འགྱུ༷ར་བ༷་མེ༷ད་ལ༷་ཅི༷་བྱ༷ར་ཡོ༵ད་དེ་ཅིའང་བྱས་པར་མི་འགྱུར་ལ། བྱས་ན་ནི་མི་རྟག་པར་འགྱུར་རོ།། 

ཁོ་ན་རེ། བྱས་མོད་བྱེ༷ད་པའི་ཚེ༷་ཡ༷ང་རང་གི་ངོ་བོ་སྔོ༷ན་བཞི༷ན་དུ་གནས་པས་རྟག་གོ་ཞེ་ན༵། ༼བདག་དེ་ལ་ཆོས་ཅན།༽འོ་ན་ལས་བྱེ༷ད་པ༷་པོར་འདོད་པའི་བདག་དེས་ལས༷་དགེ་མི་དགེ་དེ༷་ལ༷་བསྐྱེད་པ་ལ་སོགས་པའི་བྱ་བ་ཅི༷་ཞི༷ག་བྱས་ཏེ་མ་བྱས༷་པར་༼ཐལ་བར་༽འགྱུར་ལ། བདག་རྟག་པ་དེ༷་ཡི༷་བྱེ༷ད་པ༷་ལས་ཀྱི་ངོ་བོ་དང་བྱས་པ་འབྲས་བུའི་ངོ་བོ་འདི༷་ཡི༷ན་ཞེ༵ས། ལས་འབྲས་འབྲེ༷ལ་བར་འགྱུ༷ར་བ༷འང་ག༷ང་ཞི༷ག་ཡོ༵ད་དེ་༼མེད་པར་ཐལ་༽རྟག་པ་ནི་ནམ་ཡང་བདག་གཅིག་པ་དང་དེ་ལས་བྱུང་བའི་འབྲེལ་བ་བྱེད་པ་པོ་ཡིན་མི་སྲིད་པའི་ཕྱིར་རོ།། 

དེ༷་ལྟར༷་ན་གནོད་བྱ་གནོད་བྱེད་ཐ༷མས་ཅ༷ད་རྐྱེན་གཞ༷ན་ལས་ཀྱི༷་དབ༵ང་གིས་བྱུང་བ་ཡིན་ཏེ། ལས་ཚོགས་པ་དེ༷་ཡི༷་དབ༷ང་གི༷ས་གནོད་བྱེད་དེ༷་ལ་རང་དབ༷ང་མེ༵ད་དོ།། དེ༷་ལྟར༷་ཆོས་ཐམས་ཅད་ལས་དབང་རྟེན་འབྲེལ་ཙམ་དུ་ཤེ༷ས་ན༷་སྤྲུ༷ལ་པ་སྒྱུ་མ་ལྟ༷་བུ༵འི། གནོད་བྱེད་དངོ༷ས་པོ༷་ཀུ༷ན་ལ༷་ཁྲོ༷་བར་མི༷་འགྱུ༷ར་ཏེ་རྟེན་འབྲེལ་སྟོང་ཉིད་དུ་རྟོགས་པའི་ཕྱིར་རོ།། 

འདི་ལ་ཁ་ཅིག་ན་རེ། ཐམས་ཅད་ལས་དབང་རྟེན་འབྲེལ་ཡིན་ན་བཟོད་པ་ལ་སོགས་གཉེན་པོ་ག༷ང་གི༷ས་ཁྲོ་བ་ལ་སོགས་ཉོན་མོངས་ག༷ང་ཞི༷ག་བཟློ༷ག་བྱ༷་སྟེ༷། བཟློ༷ག་པ༷འ༷ང་རི༷གས་པ༷་མི༷ན་༼པར་ཐལ། བཟློག་བྱ་ཟློག་བྱེད་བཟློག་པའི་བྱ་བ་གང་ཡང་མེད་པའི་ཕྱིར་༽ཞེ༷་ན༵། བདེན་༼པའི་གནོད་པ་བདག་ལ་༽ཏེ་སྤང་བྱ་གཉེན་པོས་བཅོམ་པ་དེ༷་ལ༷་བརྟེ༷ན་ན༷ས་རྒྱུ་མི་དགེ་བ་ཁེགས་པས་འབྲས་བུ་སྡུ༷ག་བསྔ༷ལ་རྣམ༷ས། རྒྱུ༷ན་ཆ༷ད་འགྱུ༷ར་བ་ཀུན་རྫོབ་ཙམ་དུ་འདོ༷ད་པ་ལ་མི༷་རི༷གས་པ་མེ༵ད་དོ།། 

དེ༷་བ༷ས་དགྲ༷་འ༷མ་མཛ༷འ་ཡ༷ང་རུ༵ང་། མི༷་རི༷གས་༼པའི་གནོད་པ་བདག་ལ་༽བྱེ༷ད་པ༷་མཐོ༷ང་གྱུ༷ར་ན༵།། རང་གིས་ཀྱང་སྔོན་མི་རིགས་པ་འདི༷་འདྲ༷་བྱས་པའི༷་རྐྱེ༷ན་ཚོགས་པ་ལ༷ས་རྒྱུ་འབྲས་མི་སླུ་བར་གྱུ༷ར་ཏོ༷་ཞེ༵ས། དེ༷་ལྟར༷་ལས་མཛད་པ་བས༷མ་ཏེ༷་བཟོད་པ་ལ་བདེ༷་བར་མནོ༵ས་ཤིག 

།ག༷ལ་ཏེ༷་གཉེན་པོ་མ་བསྒོམས་ཀྱང་ར༷ང་དག༷ས་སྡུག་བསྔལ་མེད་པ་འགྲུ༷བ་འགྱུ༷ར་ན༵། འག༷འ་ཡ༷ང་སྡུ༷ག་བསྔ༷ལ་མི༷་༼འདོད་ཅིང་བདེ་བ་༽འདོ༷ད་པ༵ས།། ལུ༷ས་ཅ༷ན་ད༷ག་ནི༷་ཐ༷མས་ཅ༷ད་ཀྱང༷་། སུ༷་ལ༷འ༷ང་སྡུ༷ག་བསྔ༷ལ་འབྱུ༷ང་མི༵་སྲིད་པར་འགྱུ༷ར་བ་ལས་དེ་ལྟ་མ་ཡིན་པའི་ཕྱིར་གཉེན་པོ་ལ་འབད་པ་རིགས་སོ།། 

སེམས་ཅན་བ༷ག་མེ༷ད་པ༷ས་༼མ་བཏགས་བཞིན་༽ནི༷་བད༷ག་རང་ལ༷འ༷ང་བད༵ག་ཉིད་ལ། ཚེ༷ར་མ༷་དང་ལ༷་སོ༷གས་པའི་སྒྲས་དོང་དང་གྱོ་མོ་དང་རྡོ་བ་དང་གསེགས་མ་དང་བགྲོད་དཀའི་ལམ་དུ་ལས་མ་ཡིན་པ་ལ་འཇུག་པ་ལྟ་བུས་གནོ༷ད་པ༷་བྱེ༵ད་པ་དང་། ལ་ལ་གཞན་གྱི་བུ༷ད་མེ༷ད་དང་ནོར་ལ༷་སོ༷གས་པ་ཐོ༷བ་བྱ༷འི་ཕྱི༵ར། ༼ཁྲོས་པས་༽རྔ༷མ་ཞི༷ང་སྲོག་སྐྱེལ་བ་དང་རང་གི་ཟ༷ས་གཅོ༷ད་༼པ་༽ལ༷་སོ༷གས་བྱེ༵ད་དོ།། 

ཁ༷་ཅི༷ག་ནི་རང་༼གི་སྐེ་ལ་ཐག་པས་༽འག༷ག་ཅི༷ང་༼རི་འམ་འོབས་ཀྱི་༽གཡ༷ང་ས༷ར་མཆོ༵ང་བ་དང་། དུ༷ག་དང་༼ཟས་༽མི༷་འཕྲོ༷ད་ཟ༷་བ༷་ད༵ང་། ༼སྲོག་གཅོད་པ་ལ་སོགས་༽བསོ༷ད་ན༷མས་མ༷་ཡི༷ན་པའི་ལས་སྡིག་པ་སྤྱོ༷ད་པ༷་ཡི༵ས། ར༷ང་ལ༷་༼འདི་དང་ཕྱི་མར་༽གནོ༷ད་པ༷་བྱེ༷ད་པ༷འང་ཡོ༵ད་དོ།།

༼དུས་༽ག༷ང་༼གི་༽ཚེ༷་དེ་ལྟར་ཉོ༷ན་མོ༷ངས་པ་བག་མེད་ཀྱི་དབ༷ང་དུ་གྱུ༷ར་པ༵ས། ཤ་ཟ་བཞིན་དུ་སྨྱོ་བ་རྣམས་བད༷ག་༼གི་༽སྡུ༷ག་༼པ་སྟེ་དགའ་ཞིང་ཕོངས་པ་༽ཉི༷ད་ཀྱང༷་གསོ༷ད་བྱེ༷ད་པ༵། དེ༷་ཚེ༷་སེམས་ཅན་དེ༷་ད༷ག་༼གང་ཟག་༽གཞ༷ན་ལུ༷ས་ལ༵།། གནོ༷ད་མི༷་བྱེ༷ད་པ༷ར་ཇི༷་ལྟར༷་འགྱུ༵ར༼ཏེ་མི་འགྱུར་བ་དེ་ལྟར༽།། 

ཉོ༷ན་མོ༷ངས་༼པ་ཞེ་སྡང་༽སྐྱེ༷ས་པ༷ས་༼རང་དབང་མེད་པ་༽དེ༷་ལྟ༷་བུ༵ར།། རང་དབང་མེད་པས་བདག་རང་གིས་བད༷ག་རང་གསོ༷ད་པ་ལ༷་སོ༷གས་ཚུལ་མིན་ལ་ཞུ༷གས་པ༷་དེ་འདྲ་ལ༵། སྙི༷ང་རྗེ༷་སྐྱེ་བར་རིགས་མོད་དེ་རྒྱ༷་ལ༷་མ༷་སྐྱེ༷ས་ན༵འང་། ༼གང་ཟག་གཞན་ལ་༽ཁྲོ༷་བར་འགྱུ༷ར་བ༷་ཅི༷འི་ཐ༷་ཚི༵ག་ཡིན་ཞེས་པའོ།། 

ག༷ལ་ཏེ༷་གཞ༷ན་ལ༷་འཚེ༷་ཞིང་བག་མེད་བྱེ༷ད་པ༵། བྱི༷ས་པ༷་སོ་སྐྱེ་རྣམ༷ས་ཀྱི༷་ར༷ང་བཞི༷ན་ཡིན་ནོ་ཞེ་ན༵། འོ་ན་དེ༷་ལ༷་ཁྲོ༷་བ༷་མི༷་རི༷གས་ཏེ༵༼བྱིས་པའི་རང་བཞིན་ཡིན་པའི་ཕྱིར་རོ༽།། ༼དཔེར་ན་ཚ་ཞིང་༽བསྲེ༷ག་པ༷༼མེ༽འི་ར༷ང་བཞི༷ན་༼ཡིན་པ་ལ་༽མེ༷་ལ་༼བསྲེག་གོ་ཞེས་༽བཀོ༷ན་ཅིང་ཁྲོ་བ་དང་འདྲ༵འོ།། 

འོ༷ན་ཏེ༷་འཚེ་བ་ལ་སོགས་པའི་སྐྱོ༷ན་དེ༷་གློ༷་བུ༷ར་ཉོན་མོངས་ཡིན་ལ༵། སེམས་ཅ༷ན་ར༷ང་བཞི༷ན་འོད་གསལ་ཞི་ཞིང་དེ༷ས་པ༷འོ་ཞེ་ན༵། འོ༷་ན༷འ༷ང་ཁྲོ༷་བར་མི༷་རི༷གས་ཏེ༵།། ༼དཔེར་ན་ནམ་༽མཁ༷འ་ལ༷་དུ༵ད་༼པ་༽འཐུ༷ལ་༼པ་མིག་ལ་གནོད་པ་དེ་ནམ་མཁའ་ལ་༽བཀོ༷ན་པ༷་༼སྟེ་ཁྲོ་བར་མི་རིགས་པ་༽བཞི༵ན་ནོ།། 

༼སྡུག་བསྔལ་གྱི་རྒྱུ་༽དབྱུ༷ག་པ༷་ལ༷་སོ༷གས་དངོ༷ས་༼པོ་༽བཀོ༷ལ་༼བ་ལ་མི་ཁྲོ་བར་༽ཏེ༵།།ག༷ལ་ཏེ༷་འཕེ༷ན་པ༷༼འི་སྐྱེས་བུས་༽ལ༷་ཁྲོ༷་༼ཞེ་༽ན༵།། འོ་ན་གང་ཟག་དེ༷་ཡ༷ང་ཞེ༷་སྡ༷ང་གི༷ས་རྦ༷ད་པ༵ས། ཉེ༷ས་ན༷་སྟེ་རིགས་ན་ཞེ༷་སྡ༷ང་ལ༷་ཁྲོ༷་བར་རི༵གས་༼ཀྱི་སེམས་ཅན་ལ་མི་རིགས་༽སོ།། 

༼བདག་ལ་གནོད་བྱེད་བྱུང་བ་བཞིན་དུ་༽བད༷ག་གི༷ས་སྔོ༷ན་ཆ༷ད་༼དེ་ཚེ་སྔ་མ་ལ་༽སེམས་ཅ༷ན་ལ༵།། ༼རྣམ་པ་༽འདི༷་འདྲ་༷བ༷་ཡི༷་གནོ༷ད་པ༷་བྱས༷།། དེ༷་བ༷ས་སེམས་ཅ༷ན་འཚེ༷་༼བར་༽བྱེ༷ད་པ༵།། བད༷ག་ལ༷་ལན་མང་དུ་གནོ༷ད་པ༷་འདི༷་འབྱུ༷ང་རི༵གས་པས་ཀྱང་བཟོད་དགོས་སོ།། 

གནོད་བྱེད་དེ༷་ཡི༷་མཚོ༷ན་༼རལ་གྲི་ལ་སོགས་༽དང་བད༷ག་གི༷་ལུ༵ས། གཉི༷་ག༷་ཚོགས་པ་ནི་རྨས་པ་ལ་སོགས་སྡུ༷ག་བསྔ༷ལ་རྒྱུ༷་ཡི༷ན་ཏེ༵། འོན་ཀྱང་༼གནོད་བྱེད་༽དེ༷ས་མཚོ༷ན་ཕྱུང་བ་དང་བད༷ག་གི༷ས་ལུ༷ས་ཕྱུ༷ང་བ་ཡིན་ན༵། རང་གཞན་ག༷ང་ཞི༷ག་ལ༷་ནི༷་ཁྲོ༷་བར་བྱ༵༼སྟེ་གཞན་ལ་ཁྲོ་ན་བདག་ལའང་ཁྲོ་བར་རིགས་སོ༽།། 

འཚོ་དཀའ་ལ་འཇིག་སླ་བ་༼ཁྲག་དང་ཆུ་སེར་སྨིན་པའི་༽ཤུ༷་བ༷་མི༷་ཡི༷་གཟུ༷གས་འདྲ༷་བ༵འི་ལུས། རེ༷ག་ཏུ༷་མི༷་བཟོ༷ད་སྡུ༷ག་བསྔ༷ལ་ཅ༵ན།།སྲེ༷ད་ཅིང་ལྡོ༷ངས་ཏེ་ཤེས་རབ་ཀྱི་མིག་མེད་པ་བད༷ག་གི༷ས་བཟུ༷ང་གྱུ༷ར་ན༵། དེ༷་ལ༷་གནོ༷ད་པ༷་སུ༷་ལ༷་ཁྲོ༵་སྟེ་རང་གིས་ལུས་བཟུང་བས་ཉེས་པའི་ཕྱིར་རོ།། 

བྱི༷ས་པ༷་༼སོ་སོ་སྐྱེ་བོ་རྣམས་འབྲས་བུ་༽སྡུ༷ག་བསྔ༷ལ་མི༷་འདོ༷ད་ཀྱང༷་། སྡུ༷ག་བསྔ༷ལ་རྒྱུ༷་སྡིག་པ་ལ༷་བརྐ༷མ་པ༷ས་༼ཏེ་སྲེད་པས་༽ན༵། ར༷ང་གི༷་༼ལས་ངན་གྱི་༽ཉེ༷ས་པ༷ས་གནོ༷ད་འགྱུ༷ར་བ༵འི་ལས་བྱས་ནས། གཞ༷ན་ལ༷་བཀོ༷ན་དུ༷་༼སྟེ་ཁྲོ་བར་བྱར་༽ཅི༷་ཞི༷ག་ཡོ༵ད༼དེ་མེད་དོ༽།། 

དཔེ༷ར་ན༷་དམྱལ༷་བ༷འི་སྲུ༷ང་མ༷་༼གཤིན་རྗེ་ལ་དབང་ལགས་༽ད༵ང་།། ༼ཤིང་ལོ་རལ་གྲིར་གྱུར་ཏེ་ལུས་གཤགས་པའི་༽ར༷ལ་གྲི༷་ལོ༷་མ༷འི་ན༷གས་ཚ༷ལ་ལ་སོགས་པ་ལྟར༷། ར༷ང་གི༷་ལ༷ས་ཀྱི༷ས་གནོད་པ་འདི༷་བསྐྱེ༷ད་ན༵༼སྡུག་བསྔལ་བ་ཡིན་ན་དམྱལ་བའི་མཚོན་ཆ་ལ་ཁྲོས་པ་མེད་པ་བཞིན་དུ༽།། གཞན་ག༷ང་ཞི༷ག་ལ༷་ནི༷་ཁྲོ༷་བར་བྱ༷་སྟེ་ཁྲོ་ན་རང་ལ་ཁྲཽ་བར་རིགས་སོ།། 

བད༷ག་གི༷༼ས་མངོན་བྱས་པའི་༽ལ༷ས་ཀྱི༷ས་༼གནོད་བྱེད་ལ་༽བསྐུ༷ལ་༼བ་༽བྱས༷་ན༵ས།། བད༷ག་ལ༷་༼ཚེ་འདིར་༽གནོ༷ད་བྱེ༷ད་རྣམ༷ས་བྱུ༷ང་སྟེ༷།། ༼བདག་ལ་གནོད་པ་བྱས་པའི་༽རྒྱུ་དེ༷་ཡི༷ས་སེམས་ཅ༷ན་དེ་དག་དམྱལ༷་བར་འདོ༷ང་བའི་ལས་ལ་སྦྱར་ན༵། བད༷ག་ངོས་ཀྱི༷ས་སེམས་ཅན་དེ༷་ད༷ག་མ༷་བརླ༷ག་ག༵མ་སྟེ་བརླག་པར་བྱས་པའི་ཕྱིར་ཁྲོ་ན་གཞན་ངོས་ཁྲོ་བར་རིགས་སོ།། 

གནོད་པ་བྱེད་མཁན་དེ༷་ད༷ག་ལ༷་ནི་རྟེ༷ན་བཅ༷ས་ན༵ས། བཟོ༷ད་པ༷་བསྒོམས་པས༷་བད༷ག་སྡི༷ག་མ༷ང་དུ༷་འབྱ༵ང་ཞིང་། བད༷ག་ལ༷་གནོད་པ་བྱས་པའི་སྡིག་པ་ལ་བརྟེ༷ན་ན༷ས་སྐྱེ་བོ་དེ༷་ད༷ག་ནི༵། ཡུ༷ན་རི༷ང་ལ་སྲན་དཀའ་བའི་སྡུ༷ག་བསྔ༷ལ་ཅན་དམྱལ༷་བར་འདོ༵ང་བ་ཡིན་ནོ།། 

དེའི་ཕྱིར་བད༷ག་ནི༷་༼གནོད་བྱེད་༽དེ༷་ལ༷་༼དམྱལ་བར་ལྷུང་བའི་༽གནོ༷ད་བྱེ༷ད་ལ༷། ༼གནོད་བྱེད་༽དེ༷་ད༷ག་བད༷ག་ལ༷་༼སྡིག་པ་ཟད་པའི་ཐབས་ཀྱིས་༽ཕ༷ན་འདོ༷གས་ན༵།། ཕྱི༷ན་ཅི༷་ལོ༷ག་ཏུ༷་ཅི༷་ཡི༷་ཕྱི༷ར།། མ༷་རུ༷ངས་སེམས་ཁྱོ༷ད་གཞན་ལ་ཁྲོ༷་བར་བྱེ༵ད་དེ་ཁྲོ་བར་མི་རིགས་སོ།། 

འོ་ན་གཞན་དམྱལ་བར་འགྲོ་བའི་རྒྱུ་བྱས་པའི་ཕྱིར་རང་ཡང་དམྱལ་བར་འགྲོའོ་ཞེ་ན། བདེན་མོད། ག༷ལ་ཏེ༷་བད༷ག་ལ༷་བས༷མ་པ༷་བཟོད་སྒྲུབ་ལག་ལེན་དང་བཅས་པ་ཡི༵། ཡོ༷ན་ཏ༷ན་ཡོ༷ད་ན༷་༼དེའི་སྟོབས་ཀྱིས་བདག་༽དམྱལ༷་བར་མི༷་འགྲོ༵་སྟེ། ག༷ལ་ཏེ༷་བད༷ག་གི༷ས་བད༷ག་རང་ཞེ་སྡང་སྐྱེ་བ་ལས་བསྲུ༷ངས་ཤིང་ཡིད་བདེ་བར་བྱས་ན༵། སེམས་ཅན་དེ༷་ད༷ག་ལ༷་ཡང་འཁོར་བ་འདི༷ར་སྡིག་པ་ཅི༷་ཞི༷ག་འབྱུ༵ང་སྟེ་ཅི་ཡང་མི་འབྱུང་བའི་ཕྱིར་རོ།།

འོ༷ན་ཏེ༷་༼ཚུར་གནོད་པ་བྱེད་པའི་༽ལ༷ན་དུ༷་༼དེ་དག་ལ་ཕར་༽གནོ༷ད་༼པ་༽བྱས༷་ན༵།། སེམས་ཅན་དེ༷་ད༷ག་སྡིག་པ་ལས་བསྲུ༷ངས་པ༷ར་མ༷་གྱུ༷ར་ལ༵། བད༷ག་གི༷ས་གཞན་དོན་སྤྱོ༷ད་པའི་བཟོད་པ༷འ༷ང་ཉམ༷ས་པ༷ར་འགྱུ༵ར། དེ༷ས་ན༷་ཆོས་ལ་འབད་པའི་དཀ༷འ་ཐུ༷བ་ཀྱང་ཞི༷ག་པ༷ར་འགྱུ༵ར་བས་དམྱལ་བར་ཡང་འགྲོ་བར་འགྱུར་རོ།། 

བསམས་ན་ཡི༷ད་ནི༷་ལུ༷ས་ཅ༷ན་མ༷་ཡི༷ན་པ༵ས། གནོད་བྱེད་སུ༷ས་ཀྱང༷་ག༷ང་དུ༷འ༷ང་དབྱུག་པ་བསྣུན་པ་སོགས་ཀྱིས་གཞོ༷མ་མི༷་ནུ༵ས་པའི་ཕྱིར་གནོད་བྱའི་གནས་མ་ཡིན་ལ། ལུ༷ས་ལ༷་བདག་ཏུ་མངོ༷ན་པ༷ར་ཞེ༷ས་པ༷ས་ན༵། སེམས་དང་འབྲེལ་བའི་ལུ༷ས་ནི༷་སྡུ༷ག་བསྔ༷ལ་ད༷ག་གི༷ས་གནོ༵ད་པ་ལྟར་སྣང་མོད། བདག་འཛིན་སྤངས་ན་ནི་གནོད་པ་མེད་དོ།། 

གཞན་གྱིས་བརྙ༷ས་དང་ཚི༷ག་རྩུ༷བ་སྨྲ༷་བ༷་ད༵ང་། མི༷་སྙན༷་པ༷་ཡི༷་ཚི༷ག་བརྗོད་པ་དེ༷་ཡི༵ས། ལུ༷ས་བེམ་པོ་ལ༷་གནོ༷ད་པ༷ར་མི༷་འགྱུ༷ར་ན༵། ལུས་སེམས་གང་ལ་གནོད་ནས་སེམས་ཁྱོ༷ད་ཅི༷་ཕྱི༷ར་ར༷བ་ཏུ༷་ཁྲོ༵་སྟེ་བརྟགས་ན་ཁྲོ་བའི་གནས་མེད་དོ།།

དེ་ལྟ་མོད་ཀྱི་བརྙས་སོགས་བྱུང་ན་གཞ༷ན་ད༷ག་བད༷ག་ལ༷་མི༷་དག༷འ་བ༵ར་འགྱུར་བས་མི་བཟོད་དོ་ཞེ་ན། གཞན་མི་དགའ་བ་དེ༷ས་ནི༷་ཚེ༷་འདི༷འ༷མ་ཚེ༷་གཞ༷ན་ལ༵། བད༷ག་ལ༷་ཟ༷་ཞིང་གནོད་པ༷ར་མི༷་བྱེ༷ད་ན༵། བད༷ག་ནི༷་ཅི༷་ཕྱི༷ར་གཞན་མི་དགའ་བ་དེ༷་མི༷་འདོ༵ད་དེ་དེ་འདྲའི་རྒྱུ་ལས་ཀྱང་ཁྲོ་བར་མི་རིགས་སོ།།

བདག་གི་རྙེ༷ད་པ་འགྲུབ་པའི་བར་ཆ༷ད་བྱེ༷ད་པའི་ཕྱི༵ར། ག༷ལ་ཏེ༷་གཞན་མི་དགའ་ན་འདི༷་བད༷ག་མི༷་འདོ༷ད་པས་ཁྲོའོ་ཞེ་ན༵། བད༷ག་གི༷་རྙེ༷ད་པ༷་ཡོ་བྱད་ནི་ཚེ་འདི༷ར་ཡང་འགའ་ཞིག་འདོར་ལ་ཤི་བ་ན་ཐམས་ཅད་ཀྱང་ངེས་པར་འདོ༷ར་གྱི༵། ཁྲོས་པའི་སྡི༷ག་པ༷་ད༷ག་ནི༷་རང་རྒྱུད་ལ་བརྟན༷་པ༷ར་གན༵ས་པའི་ཕྱིར་རྣམ་སྨིན་ལ་འཇིགས་པས་ཀྱང་བཟོད་པར་རིགས་སོ།། 

དེས་ན་བད༷ག་ནི༷་སྡིག་པ་མེད་ན་དེ༷ང་ཉི༷ད་ཤི༷་ཡ༷ང་བླ༵འི། རྙེད་བཀུར་གྱི་དོན་དུ་ཚུལ་འཆོས་དང་ཁ་གསག་དང་གཞོགས་སློང་དང་ཐོབ་ཀྱིས་འཇལ་དང་རྙེད་པས་རྙེད་པ་ཚོལ་བ་སྟེ་ལོ༷ག་འཚོ༷་ལྔ་པོས༷་ཡུ༷ན་རི༷ང་གསོ༷ན་པ་མི༷་རུ༵ང་སྟེ། བད༷ག་ལྟ༷་ཡུ༷ན་རི༷ང་གན༷ས་གྱུ༷ར་ཀྱང༷་།།འཆི༷་བ༷འི་སྡུ༷ག་བསྔ༷ལ་དེ༷་ཉི༷ད་མྱོང་བར་ངེས་པ་ཡི༵ན་ལ་འདོད་ཡོན་གྱི་བདེ་བ་རྗེས་སུ་མི་འབྲང་བའི་ཕྱིར་རོ།།

དཔེར་ན་རྨི༷་ལ༷མ་ལོ༷་བརྒྱ༷ར་བདེ༷་༼བ་༽མྱོ༷ང་༼རྨིས་༽ན༵ས།། ས༷ད་པ༷ར་གྱུ༷ར་པ༷་ག༷ང་ཡི༷ན་ད༵ང་། རྨི་ལམ་གཞ༷ན་ཞི༷ག་ཡུ༷ད་ཙ༷མ་བདེ༷་མྱོ༷ང་ན༵ས། ༼གཉིད་༽ས༷ད་པ༷ར་གྱུ༷ར་པ༷་ག༷ང་ཡི༷ན་པ༵།། 

ས༷ད་པའི་དུས་སུ་ཡུན་རིང་ཐུང་དེ༷་ད༷ག་གཉི༷་ག༷་ལ༷འ༵ང་། རྨི་ལམ་གྱི་བདེ༷་བ༷་དེ༷་ནི༷་ཕྱི༷ར་འོ༷ང་༼བ་༽ མེ༵ད༼དེ་རྗེས་མི་འབྲང་གི་དྲན་ཡུལ་ཙམ་དུ་གནས་སོ༽།། ༼དེ་བཞིན་དུ། ༽ཚེ༷་རི༷ང་༼བ་ལོ་བརྒྱར་བདེ་བ་མྱོང་བ་དང་༽ཚེ༷་ཐུ༷ང་༼བ་ཡུད་ཙམ་བདེ་བ་མྱོང་བ་༽གཉི༷་ག༷་ཡ༵ང་། འཆི༷་བ༷འི་དུ༷ས་སུ༷་བདེ་བ་རྗེས་སུ་མི་འབྲང་བ་དེ༷་འདྲ༷ར་ཟ༵ད་དོ།། 

ཚེ་འདིར་རྙེ༷ད་པ༷་ཡོ་བྱད་མ༷ང་པོ༷་ཐོ༷བ་གྱུ༷ར་ཏེ༵།།་ཡུ༷ན་རི༷ང་དུ༷ས་སུ༷་བེ༷ད་སྤྱ༷ད་ཀྱང༷་།འཆི་བ་ན་༼ནོར་གོས་ཐམས་ཅད་༽ཆོ༷མ་པོ༷ས་ཕྲོ༷གས་པ༷་ཇི༷་བཞི༷ན་དུ༵། ༼འཆི་བའི་ཚེ་གོས་མེད་པས་༽ སྒྲེ༷ན་མོ༷་༼ནོར་རམ་རྒྱགས་མེད་པས་༽ལ༷ག་པ༷་སྟོ༷ང་བར་འགྲོ༵་དགོས་པའི་ཕྱིར་རྙེད་པ་ལ་སྙིང་པོ་མེད་དོ།། 

ག༷ལ་ཏེ༷་རྙེ༷ད་པ་ཡོ་བྱད་དང་བཅས་པ༷ས་༼ཡུན་རིང་པོར་༽གསོ༷ན་གྱུ༷ར་ན༵། ༼སྟོབས་བཞིའི་སྒོ་ནས་༽སྡི༷ག་པ་ཟ༷ད་པ་དང་༼སྦྱིན་ཚུལ་སོགས་ཀྱིས་༽བསོ༷ད་ན༷མས་སོག་ཐབས་བྱ༷ར་རུང་ངོ་ཞེ༷་ན༵། བདེན་ཏེ་རྙེ༷ད་པ་སྒྲུབ་པའི་དོ༷ན་དུ༷་ཁྲོ༷ས་པ་དང་ཆགས་ཞེན་དུ་གྱུ༷ར་པ༵ས། ༼འདོད་པའི་༽བསོ༷ད་ན༷མས་ཟ༷ད་པ་དང་༼མི་འདོད་པའི་༽སྡི༷ག་པ་བསགས་པར་མི༷་འགྱུ༷ར་ར༵མ། 

དེས་ན་ཡོ་བྱད་ག༷ང་གི༷་དོ༷ན་དུ༷་བད༷ག་གསོ༷ན་པ༵༼འི་ཆེད་དུ་དགེ་བ༽། དེ༷་ཉི༷ད་ག༷ལ་ཏེ༷་ཉམ༷ས་ནས་མི་ཚེ་དོན་མེད་དུ་གྱུ༷ར་ན༵། སྡི༷ག་པ༷་༼སྟེ་མི་དགེ་བ་༽འབ༷འ་ཞི༷ག་བྱེ༷ད་པ༷་ཡི༵།། གསོ༷ན་ཞིང་ཚེ་རིང་པའི་ལོངས་སྤྱོད་དེ༷ས་ཀོ༷་བདག་ལ་ཅི༷་ཞི༷ག་བྱ༷་སྟེ་ལོག་འཚོའི་ཉེས་པ་སོམས་ཤིག་ཅེས་པའོ།། 

ག༷ལ་ཏེ༷་རྙེད་པའི་དོན་དུ་ཁྲོ་བ་མི་རིགས་ཀྱང་བརྙས་སོགས་ཀྱིས་སེམས་ཅ༷ན་ཉམ༷ས་བྱེ༷ད་པ༵ས། མི༷་སྙན༷་སྨྲ༷་ལ༷་ཁྲོ༷་ཞེ༷་ན༵།། བདེན་ཏེ་དེའི་ཁྱབ་པ་ཡོད་ན་གཞ༷ན་ལ༷་མི༷་སྙན༷་བརྗོ༷ད་ན༷འ༷ང་ཁྱོ༵ད། དེ༷་བཞི༷ན་ཅི༷་སྟེ༷་ཁྲོ༷་མི༷་བྱེ༵ད་དེ་ཁྲོ་དགོས་པར་འགྱུར་རོ།། 

གཞན་ལ་མ༷་ད༷ད་པ་བསྲུང་བ་གཞ༷ན་རང་ལ༷་ར༷ག་ལ༷ས་པ༵ས། ད༷ད་པ༷་མེ༷ད་ཅིང་མི་སྙན་པ་བརྗོད་པ་ལ༷་ཁྱོ༷ད་བཟོ༷ད་པར་བྱེད་ན༵། འདིར་ཡང་གཞན་ལ་རག་ལས་པ་གང་ཡིན་ལ་བཟོད་པར་བྱེད་པའི་ཁྱབ་པ་ཁས་བླངས་པར་འགྱུར་ཏེ། དེ་ལྟར་ན་རང་ལ་ཉོ༷ན་མོ༷ངས་སྐྱེ༷་བའི་རྒྱུ་གནོད་པ་བྱེད་པ་ཡང་གཞན་ལ༷་ར༷ག་ལ༷ས་པ༵འི་ཕྱིར། ༼རང་ལ་༽མི༷་སྙན༷་སྨྲ༷་ལ༷་ཅི༷ས་མི༷་བཟོ༷ད་དེ་བཟོད་དགོས་པར་མཚུངས་སོ།། 

འགའ་ཞིག་དད་པའི་དབང་གིས་ཀྱང་ཁྲོ་བར་འགྱུར་བ་སྲིད་དོ་སྙམ་དུ་དགོངས་ནས། སྔར་གྱི་དེ་ལྟ་བུར་མ་ཟད་༼སངས་རྒྱས་སོགས་ཀྱི་༽སྐུ༷་གཟུ༷གས་༼དང་༽མཆོ༷ད་རྟེ༷ན་༼བརྒྱད་ལ་སོགས་པ་དང་༽ད༷མ་ཆོ༷ས་༼གླེགས་བམ་༽ལ༵། ངག་གིས་༼མི་མཐུན་པའི་སྐྱོན་བརྗོད་པས་༽འཁྱ༷ལ་ཞི༷ང་ལུས་ཀྱིས་འཇི༷ག་པ༷ར་བྱེ༷ད་པ་ལ༷འ༵ང་། འཇམ་པོའི་ཐབས་ཀྱིས་བཟློག་ནུས་ན་ལེགས་ཀྱི་བད༷ག་གི༷ས་ཞེ༷་སྡ༷ང་བསྐྱེད་པ་མི༷་རི༷གས་ཏེ༵། སང༷ས་རྒྱ༷ས་ལ་སོ༷གས་འཕགས་པ་རྣམས་ལ༷་བདག་འཛིན་ལས་བྱུང་བའི་གནོ༷ད་པ་མི༷་མང༵འ་བའི་ཕྱིར་རོ།། 

དེ་བཞིན་དུ་༼ཆོས་ཀྱི་ལམ་སྟོན་པའི་༽བླ༷་མ༷་༼དང་ཕ་མ་དང་གནག་གི་༽གཉེ༷ན་༼མཚམས་༽ལ༷་སོ༷གས་པ༷་ད༵ང་། ༼འཕྲལ་དུ་ཕན་འདོགས་པའི་༽བཤེ༷ས་ལ༷་གནོ༷ད་པ༷་བྱེ༷ད་རྣམ༷ས་ལ༷འ༵ང་། སྔ༷་མ༷་ཉེས་པ་ཇི་སྙེད་ཐམས་ཅད་དང་། སྡིག་པ་རྣམ་པ་སྣ་ཚོགས་པ།། དེ་ཀུན་རྐྱེན་གྱིས་སྟོབས་ལས་བྱུང་། ཞེས་བཤད་པའི༷་ཚུ༷ལ་གྱི༷ས་རྐྱེ༷ན་ད༷ག་ལ༵ས། འགྱུ༷ར་བ༷་མཐོ༷ང་ན༷ས་ཁྲོ༷་བ༷་བཟློ༵ག་པར་བྱ་སྟེ། གཞན་དུ་ན་ལྷ་དང་བླ་མ་དང་བྲམ་ཟེ་དང་ཕ་མ་ལ་སོགས་པའི་དོན་དུ་སྡིག་པ་བྱས་ཀྱང་ཉེས་པ་མེད་དོ་ཞེས་གཞན་གྱི་༼མུ་སྟེགས་པའི་༽གཞུང་ལུགས་སུ་འདོད་པ་དེ་ལ་བདག་ཅག་ཀྱང་ཞུགས་པར་འགྱུར་དུ་འོང་བའི་ཕྱིར་རོ།། 

བརྟགས་ན་ལུ༷ས་ཅ༷ན་༼ཏེ་སེམས་ཅན་༽རྣམ༷ས་ལ༷་སེམས་ཡོ༷ད་སྐྱེས་བུ་ད༵ང་། སེམས་མེ༷ད་དབྱུག་པ་སོགས་གཉི༷་ག༷ས་གནོ༷ད་པ་བྱས༷་ན༵། ༼སེམས་མེད་ལ་མི་ཁྲོ་བར་༽སེམས་ཡོ༷ད་༼ཁོ་ན་༽ཅི༷་སྟེ༷་༼ལོགས་སུ་༽བཀ༷ར་ཏེ༷་བཀོ༵ན་ཅིང་ཁྲོ། དེ༷་བ༷ས་ན་སེམས་ཅན་གྱི་གནོད་པའང་ཆར་ལ་སོགས་པའི་གནོ༷ད་པ༷་བཞིན་དུ་བཟོ༷ད་པ༷ར་གྱི༷ས་ཞེས་པའོ།། 

གནོད་བྱེད་ལ༷་ལ༷་༼བདག་དང་བདག་གིར་༽རྨོ༷ངས་པ༷ས་ཉེ༷ས་པ༷་བྱེ༵ད། གནོད་བྱ་ལ༷་ལ༷་༼ལས་འབྲས་མི་ཤེས་པས་༽རྨོ༷ངས་ཏེ༷་ཁྲོ༷ས་གྱུ༷ར་ན༵། གཉི་ག་མ་ཤེས་པར་མཚུངས་པ་དེ༷་ལ༷་སྐྱོ༷ན་མེ༷ད་ག༷ང་གི༷ས་བྱ༷། སྐྱོ༷ན་དང་བཅ༷ས་ཏེ༷་ག༷ང་ཞི༷ག་ཡི༵ན་བསམ་པར་བྱའོ།། 

གནོད་བྱ་ག༷ང་གི༷ས་ད་ལྟ་གཞ༷ན་ད༷ག་གནོ༷ད་བྱེ༷ད་པ༵འི། ལ༷ས་དེ༷་རང་གིས་སྔོ༷ན་ཆ༷ད་ཅི༷་ཕྱི༷ར་བྱས༷་ཏེ། བྱས་ཟིན་པའི་ཕྱིར་གནོད་བྱ་གནོད་བྱེད་ཐ༷མས་ཅ༷ད་ལ༷ས་ལ༷་ར༷ག་ལ༷ས་པར་ངེས་ན༵། བད༷ག་གི༷ས་གནོད་བྱེད་འདི༷་ཁོ་ན་ལ༷་ཅི༷་སྟེ༷་བཀོ༵ན་ཏེ་ཁྲོ་བར་མི་རིགས་སོ།།

ལས་དང་རྟེན་འབྲེལ་མི་སླུ་བར་གྲུབ་པ་དེ༷་ལྟར༷་མཐོ༷ང་༼བ་སྟེ་རྟོགས་༽ན༷ས་ཅི༷་ན༷ས་ཀྱ༵ང་༼སྟེ་ཐབས་གང་གིས་ཐམས་ཅད་བྱང་སེམས་ལ་དགོད་ནུས་པར་བྱས་ནས་ཡང་དག་པའི་ལམ་ལ་ཞུགས་པ་ན༽། ཐ༷མས་ཅ༷ད་ཕ༷ན་ཚུ༷ན་༼གཅིག་ལ་གཅིག་༽བྱང་སེམས་སུ༵།། འགྱུ༷ར་བ༷་དེ༷་ལྟར༷་བད༷ག་གི༷ས་ནི༵།། བསོ༷ད་ན༷མས་ད༷ག་ལ༷་དགའ་བས་བསྒྲི༷མས་ཏེ༷་བཟོད་པ་བསྒོམ་པར་བྱ༵འི་ཞེ་སྡང་གིས་ཅི་བྱ་ཞེས་པའོ།། 

དཔེ༷ར་ན༷་ཁྱི༷མ་༼གཅིག་༽ཚི༷ག་༼པར་༽གྱུ༷ར་པའི་མེ༵༼དེ་ཁྱིམ་དེ་ནས༽།། ཁྱི༷མ་གཞ༷ན་ཞི༷ག་ཏུ༷་སོ༷ང་ན༷ས་ནི༵།། རྩྭ༷་དང་ཚང་ཚིང་སོ༷གས་ག༷ང་ལ༷་མཆེ༷ད་ཅིང་འབར་བར་བྱེ༷ད་པ༵་མཐོང་ན། མེ་དེ༷་ནི༷་མྱུར་བར་ཕྱུ༷ང་སྟེ༷་དོ༷ར་བར་རི༵གས། 

དེ༷་བཞི༷ན་དུ་ལུས་དང་ལོངས་སྤྱོད་སོགས་ག༷ང་ལ༷་སེམས་ཆ༷གས་ན༵ས། དེ་ལ་གནོད་པ་མ་བཟོད་པའི་ཞེ༷་སྡ༷ང་མེ༷་ནི༷་མཆེ༷ད་གྱུ༷ར་ན༵། བསྐལ་པ་སྟོང་དུ་བསགས་པའི་བསོ༷ད་ན༷མས་ཚི༷ག་པ༷ར་༼ཏེ་ཉམས་པར་༽དོ༷གས་པ༷་ཡི༵ས། ཁྲོ་བ་དེ༷་ནི༷་དེ༷་ཡི༷་མོ༷ད་ལ༷་དོ༵ར་ཞིང་བཞིལ་བ་ལ་འབད་དོ།། 

དཔེར་ན་བས༷ད་བྱ༷འི་མི༷་ཞི༷ག་ལ༷ག་༼པ་ཙམ་༽བཅ༷ད་དེ༵། ག༷ལ་ཏེ༷་༼ཆད་ལས་ལས་༽ཐ༷ར་ན༷་ཅི༷ས་མ༷་ལེ༵གས།། དེ་བཞིན་དུ་ག༷ལ་ཏེ༷་མི༷་ཡི༷་ལུས་ཐོབ་དུས་བཟོད་པ་བསྒོམ་པ་ཙམ་གྱི་སྡུ༷ག་བསྔ༷ལ་དང་དུ་བླངས་པ་ཉིད་ཀྱི༷ས། དམྱལ༷་བ༷་མྱོང་འགྱུར་གྱི་སྡུག་བསྔལ་ཆེན་པོ་བྲ༷ལ་ཅིང་ཁེགས་ན༷་ཅི༷ས་མ༷་ལེ༵གས། 

ད༷་ལྟ༷འི་སྡུ༷ག་བསྔ༷ལ་གནོད་པ་ཕྲ་མོ་འདི༷་ཙ༷མ་ལ༷འ༵ང་། བད༷ག་གི༷ས་བཟོ༷ད་པ༷ར་མི༷་ནུ༷ས་པ༵།། དེ༷་ཉིད་ཀྱིས༷་ན༷་གནོད་པ་ཆེན་པོ་དམྱལ༷་བ༷འི་སྡུ༷ག་བསྔ༷ལ་གནོད་པ་ཕྲ་མོ་འདི་ཙམ་ལའང་མྱོང་འགྱུར་གྱི་རྒྱུ༵། ཁྲོ༷་བ༷་ཅི༷་སྟེ༷་བཟློ༷ག་མི༷་བྱེ༷ད་དེ་ཤིན་ཏུ་བཟློག་པར་རིགས་སོ།། 

སྔར་ཡང་འདོ༷ད་པ་མ་གྲུབ་པ་ལ་ཁྲོས་པའི་དོ༷ན་གྱི༷ས་སྲེ༷ག་པ་དང་གཅོད་པ་ལ༷་སོ༵གས། སྡུག་བསྔལ་དུ་མ་ཅན་གྱི་དམྱལ༷་བ༷་ཡང་སོས་ལ་སོགས་པར༷་ལན་གྲངས་སྟོ༷ང་ཕྲ༷ག་མང་པོར་འགྲོ་བ་མྱོ༷ང་གྱུ༷ར་ཀྱང༷་། ཡིད་མ་བྱུང་བ་བད༷ག་གི༷ས་ར༷ང་གི༷་ཚེ་འདིའི་དོ༷ན་དང་ནི༵། ཚེ་རབས་གཞ༷ན་གྱི༷་དོ༷ན་༼ཕན་བདེ་བསྒྲུབ་པའི་མཚན་ཉིད་༽ཡ༷ང་མ༷་བྱས༷་པ་ཉེས་སོ༵།། 

དེས་ན་ད་ནི་འབད་དགོས་པ་ལ་ཆོས་ཀྱི་དཀའ་སྤྱད་འདི༷་ནི༷་དམྱལ་བའི་སྡུག་བསྔལ་དེ༷་ཙ༷མ་དུ་གནོ༷ད་མི༷ན་ལ༵། དོ༷ན་ཆེ༷ན་ཐར་པ་ད༷ག་ཀྱང༷་འགྲུ༷བ་འགྱུ༷ར་བ༵ས། འགྲོ༷་བ༷༼སྟེ་སྲིད་གསུམ་གྱི་སེམས་ཅན་ཐམས་ཅད་༽འི་གནོ༷ད་སེ༷ལ་སྡུ༷ག་བསྔ༷ལ་ལ༵༼ཞི་བར་བྱེད་པ༽། དག༷འ་བ༷་འབ༷འ་ཞི༷ག་འདི༷ར་བྱ༷ར་རི༵གས་སོ།། 

གཞ༷ན་གྱི༷ས་བདག་ལ་ཡོ༷ན་ཏ༷ན་ལྡན༷་བསྟོ༷ད་པ༵ས། ག༷ལ་ཏེ༷་དག༷འ་བ༷འི་བདེ༷་ཐོ༷བ་ན༵།། ཡི༷ད་ཁྱོ༷ད་ཀྱང༷་ནི༷་ཕྲག་དོག་མེད་པར་དེ༷་བསྟོ༷ད་ན༵ས། ཅི༷་ཕྱི༷ར་དེ༷་ལྟར༷་དག༷འ་མི༷་བྱེ༷ད་དེ་གཞན་དགའ་བ་ཉིད་རྒྱལ་སྲས་ཀྱི་ཆོས་ཁྱད་པར་ཅན་ཡིན་ནོ།། 

ཁྱོ༷ད་ཀྱི༷་གཞན་དག༷འ་བ༷་བྱས་པའི༷་བདེ༷་བ༷་ཕྲག་དོག་མེད་པ་འདི༵། ཕན་བདེ༷འི་འབྱུ༷ང་གནས་ཁ༷་ན༷་མ༷་ཐོ༷་བའི་དྲི་མ་མེ༵ད་པ་སྟེ། ཡོ༷ན་ཏ༷ན་ལྡན༷་པ༷་རྒྱལ་བ་སྲས་བཅས་རྣམས་ཀྱི༷ས་གན༵ང་ཞིང་། གཞ༷ན་གདུལ་བྱར་སྡུ༷ད་པ༷་ཡི༷་ཐབས་མཆོ༷ག་ཀྱང༷་ཡི༵ན་ནོ།། 

གཞ༷ན་ཡ༷ང་དེ༷་ལྟར༷་བསྟོད་ན་ཡིད་བདེ༷་བར་འགྱུ༷ར་དུ་འོང་ངོ་ཞེ༵ས། ག༷ལ་ཏེ༷་ཁྱོ༷ད་གཞན་ལ་བདེ༷་བ་འདི༷་མི༷་འདོ༵ད་པར་ཕྲག་དོག་བྱེད་ན། བྲན་ལ་གླ༷་རྔ༷ན་མ་བྱིན་ན་གཡོག་བྱེད་པ་དཀའ་བ་བཞིན་དུ་འདིར་ཡང་ཕར་སེམས་ཅན་ལ་བདེ་བ་སྦྱི༷ན་སོ༷གས་ཕན་པ་སྤང༷ས་པའི་ཕྱི༷ར། ཚུར་ཡང་ཕན་ལན་མི་འབྱུང་བས་མཐོ༷ང་བ་ཚེ་འདི་དང་མ༷་མཐོ༷ང་བ་ཚེ་ཕྱི་མ་སོགས་སུ་རང་ཡང་བདེ་བ་ལས་ཉམ༷ས་པ༷ར་འགྱུ༵ར་རོ།། 

དེས་ན་ར༷ང་གི༷་ཡོ༷ན་ཏ༷ན་བརྗོ༷ད་པའི་ཚེ༵། དགའ་བདེ་སྐྱེ་ན་གཞ༷ན་ལ༷འང་བསྟོད་ནས་ཡོན་ཏན་བརྗོད་པའི་བདེ༷་བ༷་འགྲུབ་པ་བདག་གིས་ཀྱང་འདོ༷ད་པ༷ར་བྱེ༷ད་དགོས་ཀྱི་ཕྲག་དོག་མི་རིགས་ལ། གཞ༷ན་གྱི༷་ཡོ༷ན་ཏ༷ན་༼འགའ་ཞིག་གིས་༽བརྗོ༷ད་པའི་ཚེ༵།། ར༷ང་ལ༷འ༷ང་བདེ༷་བ༷་མི༷་འདོ༷ད་པར་བྱེ༵ད་དགོས་པའི་ཕྱིར་བརྣབ་སེམས་ཀྱང་མི་རིགས་སོ།།

དང་པོ་སེམས་ཅ༷ན་ཐ༷མས་ཅ༷ད་བ༷དེ་༼བ་ཕུན་ཚོགས་ལ་དགོད་པར་༽འདོ༷ད་པ༵ས། ༼བླ་ན་མེད་པའི་༽བྱང་ཆུབ་ཏུ༷་ནི༷་སེམས་བསྐྱེ༷ད་ཅིང་ཕན་བདེ་བསྒྲུབ་པར་དམ་བཅས་ན༵ས། ༼བདག་གིས་བསྒྲུབ་མ་དགོས་པར་༽སེམས་ཅ༷ན་ར༷ང་གི༷་བདེ༷་བ་རྙེ༷ད་དུས་ན༵། ད༷་ལྟ་ཀོ༷་ཅི༷་སྟེ༷་ཁྲོ༷་བར་བྱེ༷ད། 

སྔར་འདོད་པ་གཟུགས་དང་གཟུགས་མེད་ཀྱི་འཇི༷ག་རྟེ༷ན་གསུ༷མ་པོ་མ་ལུས་པས་མཆོ༷ད་འོས་སུ་འཚ༷ང་རྒྱ༷་བ༵ར། སེམས་ཅ༷ན་རྣམ༷ས་ནི༷་འདོ༷ད་ཅེ༷་ན༵།། ད་ལྟ་དེ་ལྟ་བུ་ལྟ་ཞོག་བསྙེ༷ན་བཀུ༷ར་ང༷ན་ངོ༷ན་ཙ༷མ་མཐོ༷ང་ན༵ས། ཅི༷་ཕྱི༷ར་དེ༷་ལ༷་༼ཕྲག་དོག་གིས་༽གདུ༷ང་བར་བྱེ༵ད་དེ་གདུང་ན་སྔར་གྱི་དམ་བཅའ་དང་འགལ་ལོ།། 

དཔེར་ན་བུ་སྨད་དང་གཡོག་འཁོར་ལ་སོགས་གསོ༷་བྱ༷་ག༷ང་ཞི༷ག་ཁྱོ༷ད་ཀྱིས་གསོ༷་དགོས་པ༵། ཁྱོ༷ད་ཉི༷ད་ཀྱི༷ས་ནི༷་ཟས་གོས་སྦྱི༷ན་བྱ༷་གང་ཡིན་དེ༵། ༼སྦྱིན་མ་དགོས་པར་༽ གཉེ༷ན་གྱི༷ས་འཚོ༷་བ༷་རྙེ༷ད་གྱུ༷ར་ན༵ས། རང་གིས་མ་དགོས་ན་དག༷ར་མི༷་འགྱུ༷ར་བར་སླ༷ར་ཁྲོ༷་འ༵མ། 

དེ༷་ཅི༷་བསྙེན་བཀུར་ངན་ངོན་ཙམ་འགྲོ༷་ལ༷་མི༷་འདོ༷ད་ན༵། སྔར་འགྲོ་བ་བདེ་གཤེགས་ཉིད་དང་ནི།། བར་དུ་བདེ་ལ་འགྲོན་དུ་བོས་ཟིན་གྱིས།། ཞེས་སེམས་ཅན་དེ༷་རྣམས་ལ༷་བྱང་ཆུབ་འདོ༷ད་པར་སྨྲ་བའི་དོན་ག༷ང་ཡི༵ན། བསམས་ན་ག༷ང་ཞི༷ག་གཞ༷ན་༼གྱི་༽འབྱོ༷ར་༼པ་བསྙེན་བཀུར་ངན་ངོན་ཙམ་ལ་༽ཁྲོ༷་༼བ་༽དེ༷་ལ༵། བྱང་ཆུབ་སེམས་ནི༷་ག༷་ལ༷་ཡོ༵ད༼དེ་མེད་པའི་ཕྱིར་རོ༽།། 

ག༷ལ་ཏེ༷་ཁྱོད་མི་བཟོད་པའི་སེམས་ཅན་དེ༷ས་སྦྱིན་བདག་དེ༷་ལ༷ས་འབྱོར་པ་དེ་རྙེ༷ད་ད༵མ། ཡང་ན་སྦྱི༷ན་བད༷ག་ཁྱི༷མ་དུ༷་གན༷ས་གྱུ༷ར་པ༵། ཀུ༷ན་ཏུ༷་དེ༷་ཁྱོ༷ད་ལ༷་ཐོབ་རྒྱུར་མེ༷ད་ན༵། བྱི༷ན་མ༷་བྱི༷ན་རུ༷ང་ཕྲག་དོག་དེ༷ས་ཅི༷་བྱ༷་སྟེ་གཞན་གྱི་ཕུན་ཚོགས་བཟོད་དགོས་སོ།། 

གལ་ཏེ་ཕྲག་དོག་བྱས་ན་གཞན་དག་གི་དགེ་བ་འགག་པ་ཡང་སྲིད། དད་པའི་གེགས་སུ་འགྱུར་བ་ཡང་སྲིད། བདག་རང་ལ་མ་དད་པར་འགྱུར་བ་ཡང་སྲིད་པའི་ཕྱིར་བསོ༷ད་ན༷མས་དང་ནི༷་ད༷ད་པ༷འ༵མ། ར༷ང་གི༷་ཡོ༷ན་ཏ༷ན་ཅི༷་ཕྱི༷ར་འདོ༵ར་ཞེས་གསུངས་ལ། རྙེ༷ད་པ༷ར་གྱུ༷ར་པའི་དངོས་པོ་དེ་ཡང་ཀུན་ཏུ་དེ་ཁྱོད་ལ་མེད་ན་ཞེས་བཀག་པའི་ཕྱིར་རང་གིས་ནི་མི༷་འཛི༷ན་པ༵་ལ། ༼རྒྱུ་༽གང་གིས་རབ་ཏུ་ཁྲོ་བ་སྨྲོས།། ཞེས་པའམ་གཞུང་ཁ་ཅིག་ཏུ། ག༷ང་གི༷ས་ཁྲོ༷་བར་མི༷་བྱེ༷ད་སྨྲོ༵ས།།ཞེས་པ་ལྟར་ན་ཕྲག་དོག་བྱས་པའི་རྒྱུ་གང་གིས་རང་ལ་ཁྲོ་བར་མི་བྱེད་སྨྲོས་ཞེས་པར་འཆད་དོ།། 

དེས་ན་ཁྱོ༷ད་ནི༷་ར༷ང་གི༷ས་ཕྲག་དོག་གི་སྡི༷ག་བྱས༷་ལ༵། མྱ༷་ང༷ན་མེ༷ད་པ༷ར་མ༷་ཟ༷ད་ཀྱི༷།། ༼བདེ་བ་འབྱུང་བའི་རྒྱུ་༽བསོ༷ད་ན༷མས་བྱས༷་པ༷༼འི་སེམས་ཅན་༽གཞ༷ན་འབྱོར་པ་ཐོབ་པ་ད༷ག་ད༵ང་། ལྷ༷ན་ཅི༷ག་འགྲ༷ན་པ༷ར་བྱེ༷ད་འདོ༷ད་ད༵མ༼སྟེ་འགྲན་པར་མི་རིགས་འགྲན་ན་བསོད་ནམས་ལ་འགྲན་པར་རིགས་སོ༽།། ཞེས་གདམ་པའོ།། 

༈ བ༷མ་པོ༷་གཉི༷ས་པ༵། 

ཁ་ཅིག་ཏུ་གཞན་ལ་སྡུག་བསྔལ་བརྙས་དང་ཚིག་རྩུབ་མ་བྱུང་བ་ལ་ཁྲོ་བ་སྲིད་པས་ག༷ལ་ཏེ༷་དགྲ༷་ཞི༷ག་མི༷་དག༷འ་༼ཞིང་མི་འདོད་པ་བྱུང་༽ན༷འ༵ང་། དེ༷་ལ༷་ཁྱོ༷ད་དག༷ར་ཅི༷་ཞི༷ག་ཡོ༵ད། ཅེས་དྲིས་ཤིང་། གཞན་ལ་གནོད་པ་ཉིད་བདག་གིས་དོན་དུ་གཉེར་བྱའོ་སྙམ་ན་ཁྱོ༷ད་ཀྱི༷་ཡི༷ད་སྨོ༷ན་ཙ༷མ་གྱི༷ས་ནི༵། ༼དགྲ་༽དེ༷་ལ༷་གནོ༷ད་པའི་རྒྱུ༷ར་མི༷་འགྱུ༵ར།། 

ཡང་ཁྱོ༷ད་ཀྱི༷་འདོ༷ད་པ༷ས་༼དགྲ་ལ་༽སྡུ༷ག་བསྔ༷ལ་དེ༵། དགྲ་ལ་གྲུ༷བ་ན༷འ༷ང་ཁྱོ༷ད་དག༷ར་ཅི༷་ཞི༷ག་ཡོ༵ད། ཅེས་དྲིས་པ་ལ། ག༷ལ་ཏེ༷་༼དགྲ་སྡུག་ན་ཡིད་སྨོན་གྲུབ་པས་བདག་༽འཚེ༷ངས་པ༷ར་འགྱུ༷ར་ཞེ༷་ན༵། གཞན་ལ་གནོད་པ་བྱས་པ་དེ༷་ལ༷ས་ཕུ༷ང་བ༷་གཞ༷ན་ཅི༷་ཡོ༵ད་༼ངན་སོང་གི་རྒྱུ་ཡིན་པའི་ཕྱིར་རོ་༽

དེ་ཉོ༷ན་མོ༷ངས་ཉ༷་པ་དང་འདྲ་བ༷ས་བཏ༷བ་པ༷་ཡི༵། མཆི༷ལ་མ༷འམ་ལས་ཀྱི་ལྕགས་ཀྱུ་འདི༷་ནི༷་མི༷་བཟ༷ད་ཅིང་གཟེ༵་ལ་རྣོ་བས། དེ༷ས་བཟུ༷ང་ནས་༼ཁ་ཆུང་ལ་གསུས་པ་ཆེ་བའི་༽སེམས་དམྱལ༷་བུ༷མ་པ༷ར་ཡ༵ང་། དམྱལ༷་བ༷འི་བསྲུ༷ངས་མ༷ས་༼གཤིན་རྗེས་དྲངས་ན་༽བད༷ག་འཚེ༷ད་༼པའི་སྡུག་བསྔལ་མྱོང་བར་༽ངེ༵ས་པའི་ཕྱིར་རོ།། 

འགའ་ཞིག་བསྟོད་གྲགས་ཀྱི་གེགས་སུ་གྱུར་པ་ལས་ཁྲོ་བ་སྲིད་དོ་སྙམ་དུ་དགོངས་ནས་བསྟོ༷ད་དང་གྲ༷གས་པའི་རི༷མ་གྲོ༷་ནི༵། ཐོབ་ཀྱང་བསོ༷ད་ན༷མས་སུ་མི༷་འགྱུ༷ར་ཞིང་ཚེ༷ར་ཡང་མི༷་འགྱུ༵ར། བད༷ག་སྟོ༷བས་འཕེལ་བར་མི༷་འགྱུ༷ར་ན༷ད་མེ༷ད་པར་ཡང་འགྱུར་བ་མི༵ན་ལ། ལུ༷ས་བདེ༷་བར་ཡ༷ང་མི༷་འགྱུ༷ར་རོ༵།། ཞེས་སྙིང་པོ་མེད་པར་གསུངས་སོ།།

དེས་ན་བད༷ག་ནི༷་ར༷ང་དོ༷ན་ཤེ༷ས་༼པས་ཏེ་མཁས་པའི་བློ་དང་ལྡན་པར་༽གྱུ༷ར་ན༵། བསྟོད་གྲགས་དེ༷་ལ༷་ར༷ང་ལ་ཕན་པར་འགྱུར་བའི་དོ༷ན་ཅི༷་ཞི༷ག་ཡོ༵ད། ཅེས་པ་ལ་གནས་སྐབས་སུ་ཡི༷ད་བདེ༷་བ་འབ༷འ་ཞི༷ག་འདོ༷ད་དོ་ཞེ་ན་འོ་ན༷་ནི༵། རྒྱ༷ན་པོ་འགྱེད་པ་དང་སོ༷གས་པའི་སྒྲས་སྨད་འཚོང་མའི་གནས་སུ་འཇུག་པ་དང་ཆ༷ང་ཡ༷ང་བསྟེ༷ན་དགོ༷ས་པར་ཧ་ཅང་ཐལ་བ་ལས་དེ་དག་ནི་མི་རིགས་སོ༵།། 

གྲ༷གས་པའི་དོ༷ན་དུ༷་༼གཉེར་བར་རྟ་གླང་ལ་སོགས་པའི་༽ནོ༷ར་གཏོ༷ང་ཞི༵ང་། ༼གཡུལ་དུ་ཞུགས་ཏེ་༽བད༷ག་ཉི༷ད་ཀྱང༷་ནི༷་གསོ༷ད་པར་བྱེ༷ད་སྲིད་ན༵། སྙན་གྲགས་དང་ཚི༷ག་འབྲུ༷་རྣམ༷ས་ཀྱི༷ས་ཅི༷་ཞི༷ག་བྱ༷། རང་ཤི༷་ན༷་སྙན་གྲགས་དེ༷་ཀོ༷་སུ༷་ལ༷་བདེ༵་སྟེ་བདེ་བ་མིན་པས་ཞེན་པར་མི་འོས་པའོ།། 

དཔེར་ན་བྱིས་པས་རྩེད་མོ་དོན་དུ་རྡུལ་དང་བྱེ༷་མ༷འི་ཁ༷ང་བུ༷་བརྩིགས་པ་ལས་གཞན་དག་གིས་བཤིག་སྟེ་རྡི༷བ་གྱུ༷ར་ན༵། བྱི༷ས་པ༷་རྣམ༷ས་ནི༷་ག༷་ཆ༷ད་ཆད་དུ་ངུ༵་ཞིང་ཆོ་ངེས་འདེབས་པ་སྟེ། དེ༷་བཞི༷ན་བསྟོ༷ད་དང་གྲ༷གས་ཉམ༷ས་ན༵།། ར༷ང་གི༷་སེམས་ཞུམ་ཞིང་མི་བཟོད་པ་ནི༷་བྱི༷ས་པ༷་བཞི༵ན་དུ་༼དོན་མེད་པར་སྡུག་བསྔལ་བར་སྣང་སྟེ་༽འཁྲུལ་ལོ།། 

དེའི་རྒྱུ་མཚན་རེ༷་ཤི༷ག་གྲགས་པ་བརྗོད་པའི་སྒྲ༷་ལ༷་ཕྱི་རོལ་གྱི་དོན་ཡིན་པས་སེམས་མེ༷ད་པའི་ཕྱི༵ར། བད༷ག་ལ་བསྟོ༷ད་པའི་སེམས་ཡོ༷ད་མི༷་སྲི༵ད་པ་ལ་སེམས་ལྡན་གྱིས་བསྟོད་པར་ཞེན་པའི་ཕྱིར་རོ།། དེས་ན་སྙན་གྲགས་ཡོད་ན་བད༷ག་ལ༷་གཞ༷ན་དག༷འ་བར་འགྱུར་རོ་ཞེ༷ས་གྲ༷གས་པ༵། དེ༷་ན༷་དག༷འ་བ༷འི་རྒྱུ༷་ཡི༷ན་དྲ༵ང་ན་དེ་ལ་ཡང་འབྲེལ་བ་མེད་པའི་ཕྱིར་བྱིས་པའི་སྤྱོད་པ་ཁོ་ནར་ཟད་ཅེས་སྦྱར་རོ།། 

དེ་བསྟན་པའི་ཕྱིར་གཞ༷ན་ལ་གཞན་དགའ་བ་ཡིན་ན༷མ་ཡ༷ང་ན༷་བད༷ག་ལ༷་གཞན་དགའ་བ་ཡིན་པར་རུ༵ང་བ་སྟེ། གང་ལྟར་ན་ཡང་གཞ༷ན་དག༷ས་བད༷ག་ལ༷་ཅི༷་ཞི༷ག་ཕ༵ན་ཏེ། དག༷འ་བ༷་དེ༷་ནི༷་མྱོང་བ་པོ་དེ༷་ཉི༷ད་ཀྱི༷་ཡིན་གྱི། བད༷ག་གི༷ས་དེ༷་ལ༷ས་ཆ་ཤ༷ས་ཙམ་ཡང་མི༷་འཐོ༵བ་པའི་ཕྱིར་རོ།། 

འོན་ཀྱང་གཞན་དེ༷་བདེ༷་བ༷་ཡི༷ས་བད༷ག་ཀྱང་བདེ༷འོ་ཞེ་ན༵། འོ་ན་སེམས་ཅན་ཀུ༷ན་ལ༷འ༷ང་དེ༷་བཞི༷ན་དུ་བདེ་བ་འདོད་པར་བྱ༷་དགོ༷ས་ན༵། ཅི༷འི་ཕྱི༷ར་གཞ༷ན་ད༷ག་དག༷འ་བ༷་ཡི༵ས། བདེ༷་བར་གྱུ༷ར་ན༷་བད༷ག་མི༷་བདེ༵་སྟེ་ཕྲག་དོག་བྱེད་པ་སྤངས་སོ།། 

བསྟོད་གྲགས་ལ་སྙིང་པོ་མེད་པ་དེ༷་བ༷ས་ན་བད༷ག་ནི༷་བསྟོ༷ད་དོ༷་བཀུར་རོ་ཞེ༵ས། ར༷ང་ཉི༷ད་དག༷འ་བ༷་སྐྱེ༷་འགྱུ༷ར་བ༵། དེ༷་ཡ༷ང་སྔར་བྱེ་མའི་ཁང་བུ་དཔེར་བརྗོད་པ་དེ༷་ལྟར༷་མི༷་འཐ༷ད་པ༵ས། བྱི༷ས་པའི་སྤྱོ༷ད་པ༷་ཁོ༷་ན༷ར་ཟ༵ད།། 

བསྟོ༷ད་སོ༷གས་དོན་དུ་གཉེར་བ་ནི་འཁྲུལ་པ་ཙམ་དུ་མ་ཟད་ཉེས་པ་དུ་མ་དང་འབྲེལ་ཏེ། དེ་སྒྲུབ་པས་བད༷ག་ནི༷་གཡེ༷ང་བར་བྱེ༷ད་པའི་ཕྱིར་དང་། དེ༷ས་ནི༷་འཁོར་བ་ལ་སྐྱོ༷་བ༷འ༷ང་འཇི༷ག་པ༷ར་བྱེ༵ད་པའི་ཕྱིར་དང་། གཞན་ཡོ༷ན་ཏ༷ན་ལྡན༷་ལ༷་ཕྲ༷ག་དོ༷ག་ཀྱང་སྐྱེ་བའི་ཕྱིར་ད༵ང་། རྙེད་བཀུར་ཕུ༷ན་སུ༷མ་ཚོ༷གས་པ༷འ༷ང་འཇི༷ག་པ༷ར་བྱེ༷ད་དེ་འཐོན་པོར་རློམ་པ་བཀུར་བར་མི་ནུས་པའི་ཕྱིར་རོ།། 

དེ༷་ཕྱི༷ར་བད༷ག་གི༷་བསྟོ༷ད་སོ༷གས་ནི༵།། གཞི༷ག་ཕྱི༷ར་གཞན་ག༷ང་ད༷ག་ཉེ༷ར་གན༷ས་པ༵། དེ༷་ད༷ག་བད༷ག་ནི༷་ང༷ན་སོ༷ང་དུ༵།། ལྟུ༷ང་བ༷་བསྲུ༷ང་ཕྱི༷ར་ཞུ༷གས་པས་དྲིན་ཆེ་བ་མི༷ན་ན༵མ། ཞེས་པ་སྟེ་ཉོན་མོངས་ཀྱི་གཞི་འགོག་བྱེད་དུ་གྱུར་པས་དགེ་བའི་བཤེས་གཉེན་དུ་རིག་པར་བྱའོ།། 

བད༷ག་ནི༷་༼འཁོར་བ་ལས་༽གྲོ༷ལ་བ༷༼འི་ཐར་པ་༽དོ༷ན་༼དུ་༽གཉེ༷ར་༼བ་༽ལ༵།། རྙེ༷ད་༼པ་༽དང་བཀུ༷ར་སྟི༷ས་༼ནི་འཁོར་བར་༽འཆི༷ང་༼བྱེད་ཡིན་པར་རྙེད་བཀུར་དེ་༽མི༷་དགོ༵ས།། དེས་ན་གང་ཟག་ག༷ང་ད༷ག་བད༷ག་འདུ་འཛིས་འཁོར་བར་བཅི༷ངས་པ་གྲོ༷ལ་བར་བྱེ༷ད་པ༵། དེ༷་ལ༷་བད༷ག་ནི༷་ཇི༷་ལྟར༷་ཁྲོ༵་སྟེ་དགའ་བར་ངོས་རིགས་སོ།།

་བད༷ག་ནི༷་སྡུ༷ག་བསྔ༷ལ་གྱི་ཁང་པར་འཇུ༷ག་འདོ༷ད་ལ༵། སང༷ས་རྒྱ༷ས་ཀྱི༷ས་ནི༷་༼མཐུ་ཆེན་པོ་ལ་༽བྱི༷ན་༼གྱིས་༽བརླ༷བས་༼པ་༽བཞི༵ན།། དེར་༼དུ་ཁའི་བཙོན་ཁང་དུ་༽མི༷་གཏོ༷ང་སྒོ༷་འཕ༷ར་ཏེ་སྒོ་གླེགས་ཉི༷ད་གྱུ༷ར་པ༵། ༼སྐྱེས་བུ་དམ་པ་༽དེ༷་ལ༷་བད༷ག་ནི༷་ཇི༷་ལྟར༷་ཁྲོ༵་སྟེ་བཀའ་དྲིན་ཆེ་བའི་ཕྱིར་རོ།། 

རྙེད་བཀུར་འགོག་མཁན་འདི༷་ནི༷་བདག་གི་བསོ༷ད་ན༷མས་གེ༷གས་བྱེ༷ད་ཅེ༵ས་སྨྲ་ཞིང་། དེ༷་ལ༷་ཁྲོ༷་བར་རི༷གས་མི༷ན་ཏེ༵། བཟོ༷ད་མཚུ༷ངས་དཀ༷འ་ཐུ༷བ་བམ་དགེ་བ་གཞན་ཡོ༷ད་མི༷ན་ན༵། བད༷ག་ནི༷་༼བཟོད་པ་༽དེ༷་ལ༷་༼འབད་རྩོལ་གྱིས་༽མི༷་གན༷ས་ས༵མ།། 

ག༷ལ་ཏེ༷་བད༷ག་ནི༷་ར༷ང་བཟོད་སྲན་ཆུང་བའི་སྐྱོ༷ན་གྱི༵ས། འདི༷་ལ༷་བཟོ༷ད་པ༷ར་མི༷་བྱེ༷ད་ན༵།། བཟོད་པའི་བསོ༷ད་ན༷མས་རྒྱུ༷་གནོད་བྱེད་ནི༷་ཉེ༷་བར་གན༷ས་བཞིན་པ༵། འདི༷་ལ༷་བཟོད་པ་མི་སྒོམ་ན་བད༷ག་རང་དགེ་བའི་གེ༷གས་བྱེ༷ད་པ༷ར་ཟ༵ད་དོ།། 

དེས་ན་བཟོད་པ་ག༷ང་ཞི༷ག་གནོད་བྱེད་ག༷ང་མེ༷ད་པར་མི༷་འབྱུ༷ང་ལ༵། གནོད་བྱེད་ག༷ང་ཞི༷ག་ཡོ༷ད་ན༷་བཟོད་པ་ཡོ༷ད་པར་འགྱུ༷ར་བ༵ས། གནོད་བྱེད་དེ༷་ཉི༷ད་བཟོད་པ་དེ༷་ཡི༷་རྒྱུ༷་ཡི༷ན་ན༵། ཇི༷་ལྟར༷་གནོད་བྱེད་དེ༷་ལ༷་བསོད་ནམས་ཀྱི་གེ༷གས་ཞེ༷ས་བྱ༷་སྟེ། 

དཔེར་ན་སྦྱིན་༼བདག་འགའ་ཞིག་སྦྱིན་པ་བྱེད་༽པའི་དུ༷ས་སུ༷་ཕྱི༷ན་པའི་སློ༷ང་མོ༷་༼པ་བླང་བར་བྱེད་༽པ༵ས། སྦྱི༷ན་པའི་གེ༷གས་བྱས༷་ཡོ༷ད་པ་མ༷་ཡི༵ན་པ་དང་། ༼རབ་ཏུ་འབྱུང་འདོད་པ་ལ་༽ར༷བ་ཏུ༷་འབྱི༷ན་པ༷ར་བྱེ༷ད་པའི་རྒྱུར་གྱུ༷ར་པ༵། མཁན་སློབ་སོགས་ཀྱིས་ར༷བ་བྱུ༷ང་གི་གེ༷གས་བྱས་ཞེ༷ས་བྱ༷ར་མི༷་རུ༵ང་བ་བཞིན་ནོ།། 

འཇི༷ག་རྟེ༷ན་ན༷་ནི༷་སྦྱིན་པའི་ཡུལ་སློ༷ང་བ༷་མོ༵ད་ཀྱི། བཟོད་པའི་ཡུལ་གནོ༷ད་པ༷་བྱེ༷ད་པ༷་དཀོ༷ན་པ༷་སྟེ༷། འདི༷་ལྟར༷་ཕ༷ར་༼རོལ་ལ་༽གནོ༷ད་མ༷་བྱས༷་ན༵།། ༼བདག་ལ་༽འག༷འ་ཡ༷ང་ཚུར་གནོ༷ད་པ༷་མི༷་བྱེ༷ད་དོ༵།། 

དེ༷་བ༷ས་ང༷ལ་པ༷ས་༼ཏེ་འབད་པའི་དཀའ་སྤྱད་ཀྱིས་༽མ༷་བསྒྲུ༵བས་པར། ཁྱི༷མ་དུ༷་༼རིན་པོ་ཆེའི་༽ གཏེ༷ར་ནི༷་བྱུ༷ང་ན་དགའ་བ༷་ལྟར༷། བྱང་ཆུབ་༼ཀྱི་༽སྤྱོ༷ད་པ༷༼བཟོད་པ་བསྒྲུབ་པ༽འི་གྲོ༷གས་གྱུ༷ར་པ༵ས།། བད༷ག་གི༷ས་དགྲ༷་བྱུང་བ་ལ༷་དག༷འ་ཞིང་བཟོད་པ༷ར་བྱའོ༵།། 

གནོད་བྱེད་འདི༷་དང་བད༷ག་གི༷ས་ཚོགས་ནས་བཟོད་པ་བསྒྲུ༷བས་པ༷ས་ན༵། དེ༷་ཕྱི༷ར་བཟོ༷ད་པའི་འབྲ༷ས་བུ༷་བསོད་ནམས་ནི༵། གནོད་བྱེད་འདི༷་ལ༷་ཐོ༷ག་མ༷ར་བརྡ༷ར་ཞིང་སྦྱིན་པར་འོ༷ས་ཏེ༵། འདི༷་ལྟར༷་གནོད་བྱེད་དེ༷་ནི༷་བཟོ༷ད་པའི་རྒྱུ༵་སྔ་མ་ཡིན་པའི་ཕྱིར་རོ།། 

ག༷ལ་ཏེ༷་༼དགྲ་འདི་ལ་བྱང་སེམས་ཀྱིས་༽བཟོ༷ད་༼པ་༽བསྒྲུ༷བ་༼པོ་སྙམ་པའི་༽བས༷མ་༼པ་༽མེ༷ད་པ༵ས།། དགྲ༷་འདི༷་སྔ་ཕྱི་ནམ་ཡང་མཆོ༷ད་བྱ༷་མི༷ན་ཞེ༷་ན༵། འོ་ན་དགེ་བ་འགྲུ༷བ་པ༷་ཡི༷་ནི༷་རྒྱུ༷ར་རུ༷ང་བ༵། གསུང་རབ་ད༷མ་པའི་ཆོ༷ས་ཀྱང༷་ཅི༷་སྟེ༷་མཆོ༵ད་དེ་མཆོད་པ་མི་རིགས་པར་ཐལ་བར་འགྱུར་ཏེ། དེ་ལ་ཡང་དགེ་སྒྲུབ་བསམ་པ་མེད་པའི་ཕྱིར་རོ།། 

ག༷ལ་ཏེ༷་དེ་བདེན་མོད་ཀྱང་དགྲ༷་འདི༷་ལ་གནོ༷ད་བྱ༷་བ༵འི། བསམ༷་པ་ཡོ༷ད་པའི་ཕྱིར་མཆོ༷ད་བྱ༷་མི༷ན་ཞེ༷་ན༵། གོ་དགྲ་དེ་སྨ༷ན་པ༷་བཞི༷ན་དུ༷་ཕ༷ན་བྱེད་ལ་བརྩོ༷ན་ན༵། བད༷ག་གི༷་བཟོ༷ད་པ༷འང་ཇི༷་ལྟར༷་འགྲུ༵བ་སྟེ་དེའི་རྒྱུ་གནོད་པ་མེད་པའི་ཕྱིར་རོ།། 

དེ༷་བ༷ས་ན་ཕ་རོལ་པོའི་ར༷བ་ཏུ༷་སྡ༷ང་སེམས་དང་གནོད་པ་བྱུང་བ་ལ༵། བརྟེ༷ན་ན༷ས་བདག་གི་བཟོ༷ད་པ༷་སྐྱེ༷་བ༷ས་ན༵། གནོད་བྱེད་དེ༷་ཉི༷ད་བཟོ༷ད་པ༷༼འགྲུབ་པ༽འི་རྒྱུ༷་ཡི༷ན་པ༵ས། ༼བཟོད་པ་སྒྲུབ་པའི་བསམ་པ་མེད་ཀྱང་༽ད༷མ་པའི་ཆོ༷ས་བཞི༷ན་མཆོ༷ད་པ༷ར་འོ༵ས་སོ།། 

དེ༷་ཕྱི༷ར་༼བསོད་ནམས་འཕེལ་བའི་རྒྱུ་ཡིན་པས་༽སེམས་ཅ༷ན་ཞི༷ང་དང་ནི༵།། རྒྱ༷ལ་བ༷འི་ཞི༷ང་ཞེ༷ས་ཐུ༷བ་པ༷ས་གསུ༵ངས།། གང་ལས་ཞེ་ན། སྨོན་ལམ་རྣམ་པར་དག་པའི་མདོ་ལས། ངས་སྔོན་སེམས་ཅན་ཞིང་རྣམས་དང་། ཐུབ་པའི་ཞིང་ལ་བརྟེན་ནས་ནི།། སངས་རྒྱས་ཆོས་རྣམས་མཐའ་ཡས་པའི།། ལོ་ཐོག་ཕུན་སུམ་ཚོགས་པ་ཐོབ།། ཅེས་སོ།། རིགས་པ་ཡང་ཡོད་དེ་འདི༷་ད༷ག་མགུ༷་བར་བྱས༷་པ་ལས་སྔར་ཡང་སེམས་ཅན་མ༷ང་པོ༷་ཞི༵ག། འདི༷་ལྟར༷་ཕུ༷ན་ཚོ༷གས་ཕ༷་རོ༷ལ་ཕྱི༵ན་ནས་སངས་རྒྱས་པའི་ཕྱིར་རོ།། 

དེས་ན་སེམས་ཅ༷ན་རྣམ༷ས་དང་རྒྱ༷ལ་བ༷་༼སངས་རྒྱས་༽ ལ༵ས། སང༷ས་རྒྱ༷ས་ཀྱི་ཆོ༷ས་སྟོབས་དང་མི་འཇིགས་པ་སོགས་འགྲུ༷བ་པའི་རྒྱུ་འདྲ༷་བ༷་ལ༵། རྒྱ༷ལ་ལ༷་གུ༷ས་བྱ༷ར་འཛིན་གྱི་དེ༷་བཞི༷ན་དུ༵། སེམས་ཅ༷ན་ལ༷་༼གུས་བྱ་༽མི༷ན་༼པ་༽ཅི༷་ཡི༷་ཚུ༵ལ་ཏེ་མཉམ་དུ་གུས་པར་རིགས་སོ།། 

བསམ་པ་ཉོན་མོངས་དང་བཅས་པའི་སེམས་ཅན་རྣམས་སངས་རྒྱས་དང་ཅིའི་ཕྱིར་མཚུངས་སྙམ་ན་བས༷མ་པའི་ཡོ༷ན་ཏ༷ན་ར༷ང་གི་ངོ་ལྡོག་གི༷ས་མཉམ་པར་བརྗོད་པ་མི༵ན་མོད། འོན་ཀྱང་འབྲ༷ས་བུ༷་སངས་རྒྱས་འགྲུབ་པའི་ཆ་ལ༷ས་མཉམ་པ་ཡི༷ན་ཏེ་རྒྱུ་དེ༷ས་མཚུ༷ངས་པ༵ར། སེམས་ཅ༷ན་རྣམ༷ས་ལ༷འ༷ང་༼བསོད་ནམས་ཀྱི་ཞིང་གི་༽ཡོ༷ན་ཏ༷ན་ཡོ༵ད། ༼རྒྱུ་མཚན་༽དེ༷་ཕྱི༷ར་དེ༷་ད༷ག་ཞིང་དུ་མཉམ༷་པ༷་ཡི༵ན་ནོ།། 

ཅི་སྟེ་ཁྱད་པར་ཕྲ་མོ་ལ་རྟོག་ན་བྱམ༷ས་སྙིང་རྗེས་སེམས་ལྡན༷་ལ༷་མཆོ༷ད་པ༷་ག༵ང་ཡིན་པ་ལས། བསོད་ནམས་འཐོབ་པ་དེ༷་ནི༷་སེམས་ཅ༷ན་ཁོ་ནའི་ཆེ༷་བ༷་ཉི༵ད་ཡིན་གྱི་སངས་རྒྱས་ལ་སྙིང་རྗེ་མི་འཇུག་གོ། སང༷ས་རྒྱ༷ས་༼ལ་༽ད༷ད་པའི་བསོ༷ད་ན༷མས་ག༵ང་༼ཡིན་ན༽།། དེ༷་ཡ༷ང་སང༷ས་རྒྱ༷ས་ཁོ་ནའི་ཆེ༷་བ༷་བླ་ན་མེད་པ་ཉི༵ད་དོ།། 

༼སེམས་ཅན་ལ་ཡང་༽སང༷ས་རྒྱ༷ས་༼ཀྱི་༽ཆོ༷ས་འགྲུ༷བ་ཆ༷་༼ཤས་སམ་རིགས་༽ཡོ༷ད་པ༵།། དེ༷ས་ན༷་༼སེམས་ཅན་དང་སངས་རྒྱས་༽དེ༷་ད༷ག་ཞིང་དུ་ནི་མཉམ༷་པ༷ར་འདོ༵ད་ལ། ༼དོན་དམ་པར་༽ཡོན༷་ཏ༷ན་༼རིན་པོ་ཆེ་འབྱུང་གནས་ལྟ་བུའི་༽རྒྱ༷་མཚོ༷་མཐ༷འ་ཡ༷ས་པ༵འི།།སང༷ས་རྒྱ༷ས་རྣམ༷ས་དང་སེམས་ཅན་འག༷འ་ཡང་ཡོན་ཏན་རྫོགས་པ་ནི་མི༷་མཉ༵མ་མོ།། 

འོན་ཀྱང་སངས་རྒྱས་ཡོ༷ན་ཏ༷ན་མཆོ༷ག་༼སྟེ་སྙིང་པོའམ་གཙོ་བོ་༽ཚོ༷གས་༼ཏེ་ཕུང་པོ་༽གཅི༷ག་པུ༷་འགྲན་ཟླ་མེད་པ་དེའི༵། ཡོ༷ན་ཏ༷ན་ཆ་ཤ༷ས་ཙ༷མ་༼ཡང་སེམས་ཅན་༽ འག༷འ་ཞི༷ག་ལ༵། སྣ༷ང་ན༷འ༷ང་དེ༷་ལ༷་མཆོ༷ད་དོ༷ན་དུ༵། ཁ༷མས་གསུ༷མ་ཕུ༷ལ་ཡ༷ང་མཆོད་རྫས་ཆུ༷ང་བར་འགྱུ༵ར་ཏེ་དེའི་ཡོན་ཏན་ཕྲ་མོ་ལ་ཡང་ཚད་མེད་པའི་ཕྱིར་རོ།། 

དེས་ན་སང༷ས་རྒྱ༷ས་ཆོ༷ས་མཆོ༷ག་སྐྱེ༷་བ༷འི་ཤ༵ས། སེམས་ཅ༷ན་རྣམ༷ས་ལ༷འང་ཞིང་གི་ཡོན་ཏན་ཡོ༷ད་པ༷ས་ན༵། ༼སངས་རྒྱས་ཀྱི་ཆོས་འགྲུབ་པ་༽འདི༷་ཙ༷མ་ད༷ག་གི༷་ཆ༷་༼འདྲ་བར་༽བསྟུ༷ན་ན༵ས།། སེམས་ཅ༷ན་མཆོ༷ད་བྱ༷་ནི་ཤིན་ཏུ་རི༷གས་པ༷ར་འགྱུ༵ར་རོ།། 

སེམས་ཅན་ལ་གུས་པའི་རྒྱུ་གཞ༷ན་ཡ༷ང་གཡོ༷་སྒྱུ་མེ༷ད་པར་འགྲོ་བའི་གཉེ༷ན་གྱུ༷ར་ཅི༵ང་། ཕ༷ན་པ༷་དཔ༷ག་མེ༷ད་མཛ༷ད་པའི་སངས་རྒྱས་སྲས་བཅས་རྣམ༷ས་ལ༵། སེམས་ཅ༷ན་མགུ༷་བྱ༷་མ༷་གཏོ༷གས་པ༵།། ༼ཐབས་༽གཞ༷ན་ག༷ང་ཞི༷ག་གི༷ས་བཀའ་དྲིན་གྱི་ལ༷ན་ལོ༷ན་འགྱུ༵ར། 

སེམས་ཅན་ག༷ང་དག་ལ་ཕན་བདེ་སྒྲུབ་པའི་ཕྱི༷ར་སྐུ༷་ལུས་ཀྱང་གཏོ༷ང་ཞིང་མན༷ར་མེ༷ད་པའི་དམྱལ་བ་ལ་སོགས་པར་ཡང་འཇུ༷ག་པའི་དཀའ་སྤྱད་དཔག་མེད་མཛད་པ་རྣམས་ལ༵། སེམས་ཅན་དེ༷་ལ༷་ཕ༷ན་བཏ༷གས་ལ༷ན་ལོ༷ན་འགྱུ༷ར་བ༷ས་ན༵། དེ༷་བ༷ས་༼སེམས་ཅན་༽འདི༷་ད༷ག་གནོ༷ད་ཆེ༷ན་བྱེ༷ད་ན༷་ཡ༵ང་། ཐ༷མས་ཅ༷ད་བཟ༷ང་རྒུ༷་ཞི༷ག་ཏུ༷་བསྒོམས་ནས་བཟོད་པའི་བརྟུལ་ཞུགས་སྤྱ༷ད་ཅིང་མགུ་བར་བྱའོ༵།། 

རེ༷་ཞི༷ག་བད༷ག་གི༷་རྗེ༷ར་གྱུ༷ར་རྒྱལ་བ་སྲས་བཅས་ཉི༷ད་ཀྱང༷་ནི༵། སེམས་ཅན་གྱི་དོན་སྒྲུབ་པའི་རྒྱུ་མཚན་ག༷ང་གི་ཕྱི༷ར་དུ་ར༷ང་གི༷་སྐུ༷་ལ༷འ༷ང་མི༷་གཟི༷གས་༼ཏེ་སྔོན་ཞེན་མེད་པར་རྩྭ་བཞིན་དུ་གཏོང་༽པ༵། དེ༷་ལ༷་དཔགས་ན་རྨོ༷ངས་པ༷་བད༷ག་གི༷ས་ཇི༷་ལྟར༷་ན༵། ང༷་རྒྱ༷ལ་བྱ༷་ཞི༷ང་བྲ༷ན་གྱི༷་དངོ༷ས་སམ་རང་བཞིན་དུ་མི༷་བྱ༷་སྟེ་ཤིན་ཏུའང་བྱ་དགོས་སོ།། 

སེམས་ཅན་ག༷ང་ད༷ག་༼ལུས་དང་པོ་པས་༽བདེ༷་བ༷ས་ཐུ༷བ་༼པ་སངས་རྒྱས་༽རྣམ༷ས་དགྱེ༷ས་༼པ་སྟེ་མཉེས་པར་༽འགྱུ༷ར་ཞི༵ང་། ༼སེམས་ཅན་༽ག༷ང་ལ༷་གནོ༷ད་ན༷་མི༷་དགྱེ༷ས་འབྱུ༷ང་འགྱུ༷ར་ལ༵།། སེམས་ཅན་དེ༷་ད༷ག་དག༷འ་བ༷ས་ཐུ༷བ་དབ༷ང་ཀུ༷ན་དགྱེ༷ས་ཤི༵ང་། དེ༷་ལ༷་གནོ༷ད་བྱས༷་ཐུ༷བ་ལ༷་གནོ༷ད་པ༷་བྱས༷་པར་འགྱུར་ཏེ་སེམས་ཅན་ལ་བུ་གཅིག་པ་བཞིན་དུ་ཐུགས་བརྩེ་བའི་ཕྱིར་རོ།། 

ཇི༷་ལྟར༷་དཔེར་ན་སྐྱེས་བུ་ལུ༷ས་ལ༷་ཕྱོགས་ཀུ༷ན་ན༷ས་མེ༷་འབར་བ༵་ན། འདོ༷ད་པའི་ཡོན་ཏན་ལྔ་པོ་ཀུ༷ན་གྱི༷ས་ཡི༷ད་བདེ༷་བར་མི༷་འགྱུ༷ར་བ༵། དེ༷་བཞི༷ན་དུ་སེམས་ཅ༷ན་གནོ༷ད་པ༷་བྱས༷་ན༷་ཡ༵ང་། ཐུ༷གས་རྗེ༷་ཆེ༷་རྣམ༷ས་དགྱེ༷ས་པའི་ཐ༷བས་མེ༷ད་དོ༵།། 

དེ༷་བ༷ས་བད༷ག་གི༷ས་སྔོན་ཆད་འགྲོ༷་ལ༷་གནོ༷ད་བྱས༷་པ༵ས། ཐུ༷གས་རྗེ༷་ཆེ༷༼ན་པོ་མངའ་བའི་སངས་རྒྱས་༽ཀུ༷ན་མི༷་དགྱེ༷ས་གྱུ༷ར་པ༷་ག༵ང་ཡིན་པའི། སྡི༷ག་དེ༷་དེ༷་རི༷ང་༼འཕགས་པའི་ཕྱག་སྔར་༽སོ༷་སོ༷ར་བཤ༷གས་བགྱི༷་ཡི༵ས། མི༷་དགྱེ༷ས་ག༷ང་ལ༷གས་དེ༷་ཀུ༷ན་ཐུབ་པ་སྲས་དང་བཅས་པ་ལ་བཟོ༷ད་པ༷ར་གསོ༵ལ་ལོ།། 

ད་ནི་དེ༷་བཞི༷ན་གཤེ༷གས་རྣམ༷ས་མཉེ༷ས་པ༷ར་བགྱི༷་སླ༷ད་དུ༵། དེ༷ང་ན༷ས་ངེ༷ས་པར་སྒོ་གསུམ་མ་ལུས་པ་བཏུ༷ད་ནས་འཇི༷ག་རྟེ༷ན་བྲ༷ན་དུ༷་མཆི༵་བར་ཁས་བླང་ངོ་། དེས་ན་འགྲོ༷་༼བ་འཇིག་རྟེན་པ་༽མ༷ང་༼པོའི་༽རྡོ༷ག་པ༷ས་བད༷ག་གི༷་སྤྱི༷་བོར༷་འཚོ༷ག་ག༵མ། ༼སྲོག་༽འགུ༷མས་ཀྱང༷་ལན་མི༷་བསྡོ༷་བར་གུས་པ་བགྱིད་པས་འཇི༷ག་རྟེ༷ན་གྱི་མགོ༷ན་པོ་རྒྱལ་བ་སྲས་བཅས་དགྱེ༷ས་པར་མཛོ༵ད། 

བདེ་གཤེགས་སྙིང་པོས་ཀུན་ལ་ཁྱབ་པའམ་བདག་གཞན་རྗེ་བའི་ཆ་ནས་ཀྱང་རུང་སྟེ་འགྲོ༷་བ༷་འདི༷་ཀུ༷ན་ཐུ༷གས་རྗེ༷འི་བད༷ག་ཅ༷ན་༼སངས་རྒྱས་༽དེ༵ས། ༼བདག་གཞན་མཉམ་རྗེའི་སྒོ་ནས་༽བད༷ག་ཏུ༷་མཛ༷ད་པ༷་འདི༷་ལ༷་ཐེ༷་ཚོ༷མ་མེ༵ད༼དེ་གཞན་དུ་ན་འཚང་རྒྱ་བར་མི་སྲིད་པའི་ཕྱིར་རོ༽།། དེས་ན་སེམས་ཅ༷ན་ངོ༷་བོ༷ར་མཐོ༷ང་བ༷་འདི༷་ད༷ག་ཉི༵ད། མགོ༷ན་པོ་༼སངས་རྒྱས་༽དེ༷འི་བད༷ག་ཉི༷ད་དུ་བཞུགས་ན་ཅི༷འི་ཕྱི༷ར་གུ༷ས་པར་མི༷་བྱེ༵ད་ཅེས་པའི་དོན་ཏོ།། 

དེ་ལྟ་བས་ན་སེམས་ཅན་མགུ་བ་འདི༷་ཉི༷ད་དེ༷་བཞི༷ན་གཤེ༷གས་པ༷་༼ཐུགས་༽མཉེ༷ས་༼ཤིང་རངས་པར་༽བྱེ༷ད་༼པ་༽ཡི༵ན། ར༷ང་དོ༷ན་༼སངས་རྒྱས་དང་དེའི་རྒྱུ་ཚོགས་གཉིས་༽ཡ༷ང་ད༷ག་སྒྲུ༷བ་པ༷འ༷ང་འདི༷་ཉི༷ད་དོ༵།། འཇི༷ག་རྟེ༷ན་སྡུ༷ག་བསྔ༷ལ་སེ༷ལ་བ༷འ༷ང་འ༷དི་ཉི༷ད་དེ༵།། དེ༷་ལྟ༷ས་བད༷ག་གི༷ས་རྟག༷་ཏུ༷་སེམས་ཅན་མགུ་བའི་སྤྱོད་པ་དེ༷་ཉི༷ད་བྱའོ༵།། 

དཔེ༷ར་ན༷་རྒྱ༷ལ་པོ༷འི་༼བསྐོས་པའི་༽མི༷་འག༷འ་ཞི༵ག། ༼ཁྲིམས་དང་འགལ་བའི་༽སྐྱེ༷་བོ༷་མ༷ང་༼པོའི་ལུས་དང་ལོངས་སྤྱོད་༽ལ༷་གནོ༷ད་༼པ་༽བྱེ༷ད་ཀྱང༷་། ༼རྒྱལ་པོའི་ཆད་པའི་འཇིགས་པ་མཐོང་བའི་༽སྐྱེ་བོ༷་མི༷ག་རྒྱ༷ང་རི༷ང་པོ༷་ད༵ག། ༼གཅིག་པུ་དེ་འཇོམས་པར་༽ནུ༷ས་ཀྱང༷་ཕྱི༷ར་གནོ༷ད་༼ལན་༽མི༷་བྱེ༷ད་དེ༵།། 

འདི༷་ལྟར༷་༼མི་༽དེ༷་༼དཔུང་མེད་པའི་༽གཅི༷ག་པུ་མ༷་ཡི༷ན་གྱི༵།། རྒྱ༷ལ་པོ༷འི་མཐུ༷་སྟོ༷བས་དེ༷་ཡི༷་དཔུ༵ང་། དེ༷་བཞི༷ན་གནོ༷ད་བྱེ༷ད་༼སྟོབས་ལྡན་ལྟ་ཞོག་༽ཉམ༷་འཁོས་༼སམ་སྟོབས་༽ཆུ༷ང་བ༵། འག༷འ་ཡ༷ང་ཁྱད༷་དུ༷་གས༷ད་མི༷་བྱ༷།། 

འདི༷་ལྟར༷་དམྱལ༷་བ༷འི་སྲུ༷ང་མ༷་ད༵ང་། ཐུ༷གས་རྗེ༷་ལྡན༷་རྣམ༷ས་དེ༷་ཡི༷་དཔུ༵ང་། དེ༷་ལྟ༷་བས༷་ན་དམ༷ངས་ཕལ་པ་རྣམས་ཀྱི༷ས་རྒྱ༷ལ་པོ་གཏུ༷མ་པོ་ལ་བྱ་བ་བཞི༵ན། སེམས་ཅ༷ན་རྣམ༷ས་ནི༷་ཤེས་ཚད་མགུ༷་བར་བྱའོ༷།།་

རྒྱ༷ལ་པོ༷་ལྟ༷་བུ་ཞི༷ག་ཁྲོ༷ས་ན༷་ཡ༵ང་༼སྲོག་དང་ནོར་འཕྲོག་ནུས་ཀྱི༽། སེམས་ཅ༷ན་མི༷་མགུ༷་༼སྟེ་ཡིད་མི་བདེ་བར་༽བྱས༷་པ༷་ཡི༵ས།། མྱོ༷ང་བར་འགྱུ༷ར་བ༷་ག༷ང་ཡི༷ན་པ༵།། དམྱལ༷་བ༷འི་གནོ༷ད་པ༷་༼རྒྱལ་པོ་༽དེ༷ས་བྱེ༷ད་ད༵མ་སྟེ་མེད་ལ། 

རྒྱ༷ལ་པོ༷་ལྟ༷་ཞི༷ག་མགུ༷་ན༷་ཡ༵ང་། ༼ནོར་དང་མངའ་རིས་ཙམ་སྟེར་ནུས་ཀྱི་༽སེམས་ཅ༷ན་མགུ༷་བར་བྱས༷་པ༷་ཡི༵ས།། འཐོ༷བ་པ༷ར་འགྱུ༷ར་བ༷་ག༷ང་ཡི༷ན་པ༵།། སང༷ས་རྒྱ༷ས་༼ཀྱི་གོ་འཕང་༽ཉི༷ད་སྦྱི༷ན་མི༷་སྲི༷ད་དོ༵།། 

དེས་ན་སེམས་ཅ༷ན་མགུ༷་ལ༷ས་བྱུ༷ང་བ༷་ཡི༵། འབྲས་བུ་མ༷་འོ༷ངས་སང༷ས་རྒྱ༷ས་འགྲུ༷བ་ལྟ༷་ཞོ༵ག། ཚེ༷་འདི༷་ཉི༷ད་ལ༷་ཡང་དཔ༷ལ་འབྱོར་ཆེ༷་བ་ད༵ང་། སྙན་གྲ༷གས་དང་སྐྱི༷ད་འགྱུ༷ར་ཅི༷ས་མ༷་མཐོ༵ང་སྟེ་མཐོང་བའི་ཕྱིར་སེམས་ཅན་མགུ་བར་བྱའོ།། 

ཚེ་རབས་གཞན་དུ་འཁོ༷ར་ཚེ༷་བཟོ༷ད་པ༷ས་མཛེ༷ས་ཤིང་གཟུགས་བཟང་བ་སོ༷གས་ད༵ང་། ན༷ད་མེ༷ད་པ༷་དང་དག༷འ་བདེ་འཕེལ་བ༷་ད༵ང་། ཚེ་ཤི༷ན་ཏུ༷་ཡུ༷ན་རི༷ང་འཚོ༷་བ༷་ད༵ང་། འཁོ༷ར་ལོ༷ས་སྒྱུ༷ར་བ༷འི་བདེ༷་རྒྱ༷ས་འཐོ༵བ།། ཅེས་པ་སྟེ་རྒྱལ་པོ་དེ་འབྱུང་བའི་དུས་ནི། མཛོད་ལས། འཁོར་ལོས་སྒྱུར་རྒྱལ་འབྱུང་བ་ནི།། སྟོང་ཕྲག་བརྒྱད་ཅུ་ལས་མི་འཕྱི།། ཞེས་པ་སྟེ། དེ་བས་ཚེ་ཐུང་ན་འབྱོར་བ་མི་རྫོགས་པའི་ཕྱིར་ཚེ་ལོ་བརྒྱད་ཁྲི་བ་ཡན་ཆད་ལ་འབྱུང་བར་གསུངས་ལ། དེའི་ཁྱད་པར་ནི། གསེར་དངུལ་ཟངས་ལྕགས་འཁོར་ལོ་ཅན།། དེ་རྣམས་གླིང་གཅིག་གླིང་གཉིས་དང་། གསུམ་དང་བཞི་ལ་མས་རིམ་བཞིན།། ཕས་བསུ་རང་འགྲོ་གཡུལ་བཤམས་དང་། མཚོན་བརྩམས་པས་རྒྱལ་གནོད་པ་མེད།། ཅེས་གསུངས་པས། གསེར་གྱི་འཁོར་ལོས་སྒྱུར་བའི་རྒྱལ་པོ་ནི། གླིང་བཞི་ལ་དབང་བྱེད་དེ། དེ་ལ་འབྱོར་བ་རྒྱལ་སྲིད་རིན་པོ་ཆེ་སྣ་བདུན་དང་ཉེ་བའི་རིན་པོ་ཆེ་སྣ་བདུན་བུ་སྟོང་དང་བཅས་པ་རྒྱས་པར་འབྱུང་བ་ལས། འཁོར་ལོ་རིན་པོ་ཆེ་ནི། ཚེས་བཅོ་ལྔ་ལ་བབ་པའི་ཚེ་རྒྱལ་པོ་དེ་མགོ་དང་བཅས་པ་ཁྲུས་བྱས་ནས་ཁ་ཤར་ཕྱོགས་སུ་བསྟན་ཏེ་འདུག་པ་ན་ལྷའི་དབང་པོ་བརྒྱ་བྱིན་གྱི་མཐུས་བི་ཤྭ་ཀརྨས་བཟོས་པའི་གསེར་གྱི་འཁོར་ལོ་རྩིབས་སྟོང་དང་ལྡན་པ་དཔག་ཚད་ལྔ་བརྒྱ་པའི་ཚད་ཅན་འབྱུང་བར་གསུངས་ཏེ། དེའི་མཐུས་རྒྱལ་པོའི་དགྲ་ཐམས་ཅད་ཞི་བར་ནུས་ཤིང་དཔུང་གི་ཚོགས་ཡན་ལག་བཞི་དང་བཅས་པ་ཡང་ནམ་མཁའ་ལ་འགྲོ་བ་ལ་སོགས་པའི་ཡོན་ཏན་དུ་མ་ཅན་དུ་བཤད་པ་དང་། ནོར་བུ་རིན་པོ་ཆེ་ནི། སྐྱེས་པའི་བརླའི་ཚད་ཙམ་ཟུར་དགུ་པ་སྟེ་དེས་ཀྱང་གླིང་དེའི་རིམས་ནད་ཐམས་ཅད་ཞི་བ་དང་ཚ་བའི་དུས་ན་བསིལ་ཞིང་གྲང་བའི་དུས་ན་དྲོ་བ་སོགས་དགོས་པ་དུ་མ་སྒྲུབ་ལ། བཙུན་མོ་རིན་པོ་ཆེ་ནི། རྒྱན་ཐམས་ཅད་ཀྱིས་བརྒྱན་པ། ལུས་ལ་ཙནྡན་དང་ཁ་ལ་ཨུཏྤ་ལའི་དྲི་བྲོ་བ། རྒྱལ་པོས་མཐོང་བ་ཙམ་གྱིས་ཉོན་མོངས་པ་ཞི་བར་བྱེད་པ། དེའི་མཐུས་གླིང་དེར་མི་དགེ་བ་བཅུ་པོ་མི་སྤྱོད་པ་ལ་སོགས་ཡོན་ཏན་དུ་མ་ཅན་དུ་གསུངས་ཤིང་། དེ་བཞིན་དུ། བློན་པོ་དང་། གླང་པོ་དང་། རྟ་མཆོག་དང་། དམག་དཔོན་རིན་པོ་ཆེ་དང་། ཉེ་བའི་རིན་པོ་ཆེ་སྣ་བདུན་ལ་སོགས་པ་ཡོན་ཏན་རྒྱས་པ་ཅན་དུ་ས་སྡཻར་མདོ་དྲངས་ནས་བཤད་དེ། དེ་ལྟ་བུའི་འབྱོར་བ་རྣམས་ཀྱང་བཟོད་པ་བསྒོམས་པའི་འབྲས་བུའོ་ཞེས་དགོངས་པའོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་བཟོ༷ད་པ༷་བསྟན༷་པ༷་ཞེ༷ས་བྱ༷་བ༷་སྟེ༷་ལེ༷འུ༷་དྲུ༷ག་པ༷འོ༵།།

༈ ལེའུ་བདུན་པ། བརྩོན་འགྲུས་བསྟན་པ།

༈ དེ༷་ལྟར༷་བཟོ༷ད་པ༷་གསུམ་དང་ལྡན་པས༷་མཉམ་བཞག་གི་དོན་དུ་དགེ་བ་སྡུད་པའི་བརྩོ༷ན་འགྲུ༷ས་བརྩ༵མ་སྟེ། འདི༷་ལྟར༷་བརྩོ༷ན་པ་ལ༷་འབྲས་བུ་བྱང་ཆུབ་སླུ་མེད་དུ་གན༵ས་ཤིང་། རླུ༷ང་མེ༷ད་ན་གཡོ༷་བ༷་མེ༷ད་པ༷་བཞི༵ན་དུ། བྱང་ཆུབ་ཀྱི་རྒྱུ་བསོ༷ད་ན༷མས་ཀྱང་བརྩོ༷ན་འགྲུ༷ས་མེ༷ད་ན་མི༷་འབྱུ༵ང་བའི་ཕྱིར་རོ།། བློ་གྲོས་རྒྱ་མཚོས་ཞུས་པར་ཡང་། བློ་གྲོས་རྒྱ་མཚོ་བརྩོན་འགྲུས་བརྩམས་པ་རྣམས་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དཀའ་བ་མ་ཡིན་ནོ།། དེ་ཅིའི་ཕྱིར་ཞེ་ན། བློ་གྲོས་རྒྱ་མཚོ་གང་ན་བརྩོན་འགྲུས་ཡོད་པ་དེ་ན་བྱང་ཆུབ་ཡོད་ཀྱི། ལེ་ལོ་ཅན་རྣམས་ལ་ནི་བྱང་ཆུབ་ཤིན་ཏུ་རིང་ཞིང་རྣམ་པར་རིང་སྟེ་སྦྱིན་པ་མེད་པ་ནས་ཤེས་རབ་ཀྱི་བར་དུ་ཡང་མེད་དོ།། ཞེས་གསུངས་སོ།། 

བརྩོ༷ན་འགྲུས་ཀྱི་ངོ་བོ་ག༷ང་ཞེ་ན་དགེ༷་བ་ལ༷་སྤྲོ༷་བ༷འོ༵།། འདི་ལ་ཕྱེ་ནས། མདོ་སྡེའི་རྒྱན་དུ། ཐོག་མར་གོ་ཆའི་བརྩོན་འགྲུས་དེ་ནས་ནི།། ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ།། མ་ཞུམ་མི་ཞུམ་ཆོག་མི་ཤེས་བརྩོན་འགྲུས།། ཞེས་ཁྱད་པར་ལྔ་གསུངས་སོ།། ད་ནི་༼བརྩོན་འགྲུས་༽དེ༷་ཡི༷་མི༷་མཐུ༷ན་ཕྱོ༷གས་བཤ༷ད་བྱ༷། གང་ཞེ་ན་༼ནི་སྙོམས་ལས་ཏེ་ཡིད་དང་ལུས་ལས་སུ་མི་རུང་༽ལེ༷་ལོ༷་དང་བྱ་བ་ང༷ན་༼པ་ནི་སྨོད་པ་དང་༽ལ༷་༼རྒོད་པ་དང་རྡེག་སོགས་ལ་༽ཞེ༷ན་པ༷་ད༵ང་། ༼དཀའ་བའི་ལས་ལ་རྩོལ་བ་དོར་བའི་༽སྒྱི༷ད་ལུ༷ག་པས་བད༷ག་ཉི༷ད་ལ་བརྙ༷ས་པ༷༼ནི་བདག་གིས་མི་ནུས་སྙམ་པ༽འོ༵།། 

ཐོག་མར་ལེ་ལོ་དགག་པའི་ཕྱིར་དེའི་རྒྱུ་ནི་༼གང་གི་ཡང་རྩོལ་བ་དོར་བའི་༽སྙོ༷མ་ལ༷ས་དང་བདེ༷་བ༷འི་རོ༷་མྱ༷ང་༼པ་ལ་ཞེན་པ་༽ད༵ང་། གཉི༷ད་དང་དེ་༼ཉལ་བ་བརྙེས་པ་ལ་སོགས་༽ལ༷་བརྟེ༷ན་༼པ་སྟེ་ཆགས་༽པའི་སྲེ༷ད་པ༷་ད༵ང་། ༼ཁམས་གསུམ་༽འཁོ༷ར་བ༷འི་སྡུ༷ག་བསྔ༷ལ་༼གསུམ་མམ་བརྒྱད་ལ་ཡིད་༽མི༷་སྐྱོ༷་ལ༵ས།། ༼ཉོན་མོངས་པ་༽ལེ༷་ལོ༷་ཉེ༷་བར་སྐྱེ༷་བར་འགྱུ༵ར།། ཞེས་ཐ་མའི་ཚིག་རེ་རེ་ལ་སྦྱར་བས་གསལ་བར་བྱེད་དོ།། 

དེས་ན་འཁོར་བའི་སྡུག་བསྔལ་ལ་སྐྱོ་བ་བསྐྱེད་པར་བཞེད་ནས་ཉོ༷ན་མོ༷ངས་རྒྱ༷་པ་དང་འདྲ་བ༷ས་བཤོ༷ར་ཞིང་བཀུག་ན༷ས་ནི༵། སྐྱེ༷་བ༷འི་གནས་བཞི་པོ་གང་རུང་གི་རྒྱ༷ར་ནི༷་ཆུ༷ད་གྱུ༷ར་ན༵ས། འཆི༷་བད༷ག་ཁ༷ར་ནི༷་སོ༷ང་ཟིན་པས་སྐྱེས་པ་ལ་འཆི་བས་ཁྱབ་པར་གྱུ༷ར་པ༵། ཅི༷་སྟེ༷་ད༷་དུ༷ང་༼ཁྱོད་ཀྱིས་༽མི༷་ཤེ༷ས་ས༵མ།། ༼སྐྱེ་ཕན་ཆད་འཆི་བར་ངེས་པའོ་༽ཞེས་འདྲི་བའོ།། 

སྐྱོ་བའི་རྒྱུ་གཞན་ཡང་ཡོད་དེ། ར༷ང་སྡེ༷་རིས་མཐུན་གྱི་སྲོག་ཆགས་རྣམས་རི༷མ་གྱི༷ས་གསོ༷ད་ཅིང་འཆི་བ༷་ཡ༵ང་། ཁྱོ༷ད་ཀྱི༷ས་མཐོ༷ང་བར་མ༷་གྱུ༷ར་ཏ༵མ།། འོ༷ན་ཀྱང༷་མཐོང་བཞིན་དུ་གཉི༷ད་དང་ཟས་སོགས་ལ༷་བརྟེ༷ན་ནས་ཐར་ཐབས་མི་བསམ་པ༷་ག༵ང་ཡིན་པ་དེ་ནི། གདོ༷ལ་པ༷་སྟེ་ཤན་པ་དང་ནི༷་མ༷་ཧེ༷་དང་ར་ལུག་སོགས་ཚོགས་ནས་རིམ་གྱིས་གསོད་པ་བཞི༵ན་དུ། 

སྐྱེས་མ་ཐག་ནས་འབྲོས་པའི་ལ༷མ་ནི༷་ཀུ༷ན་ན༷ས་བཀ༷ག་སྟེ་མི་རྟག་པའི་ར་བས་བསྐོར་ན༷ས་སུ༵། འཆི༷་བད༷ག་གི༷ས་ནི༷་བསད་བྱར་བལྟ༷ས་བཞི༷ན་དུ༵། ཇི༷་ལྟར༷་ཁྱོ༷ད་ནི༷་༼འཇིགས་པ་མེད་པར་ཟས་༽ཟ༷་༼བ་༽ དག༷འ་ཞི༵ང་། ཇི༷་ལྟར༷་གཉི༷ད་ལོ༷ག་སོགས་ལ་ཞེ་ནས་ཇི༷་ལྟར༷་འཁོར་བའི་ཆོས་ལ་དག༵འ་སྟེ་སྐྱོ་ཞིང་ཡིད་འབྱུང་ངོ་། 

དེས་ན་མྱུ༷ར་བ༷་ཉི༷ད་དུ༷་འཆི༷་འགྱུ༷ར་བ༵ས། ལུས་ཚོགས་པ་སྒྱུ་མའི་གྲོང་ཁྱེར་འདི་མ་ཞིག་གི་བར་ཇི༷་སྲི༷ད་ཉི༷ད་དུ༷་ཚོ༷གས་བས༷ག་བྱ༷། འཆི་དུས་དེ༷་ཚེ༷་ལེ༷་ལོ༷་སྤང༷ས་༼ནས་བརྩོན་འགྲུབ་བསྐྱེད་༽ ཀྱང༷་ནི༵། ༼དགེ་བ་ལ་བརྩོན་འགྲུས་པའི་༽དུ༷ས་མ༷་ཡི༷ན་ཏེ་རང་གི་དབུགས་ཀྱང་དབང་དུ་མ་གྱུར་པ༷ར་དགེ་བ་ཅི༷་ཞི༷ག་བྱ༷་སྟེ་ནུས་པ་མེད་དོ།། 

ངེས་མེད་དུ་འཆི་བས་ཀྱང་སྐྱོ་སྟེ། བྱ་བ་རྣམས་ལས་འདི༷་ནི༷་བསམས་ཀྱང་ལག་ལེན་རྩོམ་པ་མ༷་བྱས༷་པ་དང་འདི་ནི་བརྩ༷མས་པ༷་ད༵ང་། ༼བྱ་བ་༽ འདི༷འི་ཕྱེ༷ད་ཙམ་བྱས༷་པ༷ར་གན༷ས་པ༷་ལྟ་བུ་ལ༵། གློ༷་བུ༷ར་འཆི༷་བད༷ག་འོ༷ངས་༼ཏེ་འཆི་བར་ཤེས་༽ན༷ས་ནི༵།། ཀྱི༷་ཧུ༷ད་བདག་ཅག་འདི་འདྲའི་འཕྲོ་ལ་བཅོ༷མ་མོ་དགེ་བ་མ་བྱས་པ་འགྱོད་དོ་ཞེ༷ས་སེམས་པ༷ར་འགྱུ༵ར་བའི་ཕྱིར་རོ།། 

དེ་དུས་མྱ༷་ང༷ན་༼གྱི་གདུང་༽ཤུ༷གས་ཀྱི༷ས་སྐྲ༷ངས་༼པར་གྱུར་༽ པ༷་ཡི༵། ༼ས་སྦོས་པའི་༽མི༷ག་དམ༷ར་༼པོར་གྱུར་ཅིང་༽གདོ༷ང་ལ༷ས་མཆི༷་མ༷་འཛ༵ག་བཞིན་པ་དང་བཅས་པའི། ཉེ༷་དུ༷་འབྲེལ་བ་རྣམས་ད་ནི་གསོན་པ་རེས་ཀྱང་མི་འགྲུབ་བོ་སྙམ་ནས་རེ༷་ཐ༷ག་ཆ༷ད་པ༷་ད༵ང་། འཆི་བ་པོ་ཡང་༼ལས་ཀྱི་སྟོབས་ཀྱིས་སྣང་བའི་༽གཤི༷ན་རྗེ༷འི་ཕོ༷་ཉ༷འི་བཞི༷ན་འཇིགས་རུང་ལ༷་བལྟ༵་དགོས་ཏེ། 

ར༷ང་སྡི༷ག་སྔར་བྱས་རྣམས་དྲན༷་པ༷ས་གདུ༷ངས་ཤིང་འགྱོད་ཆེས་པ༷་ད༵ང་། ༼དེར་མ་ཟད་ལྷ་བཞིན་དུ་ལས་ལ་སྐྱེས་པའི་དམྱལ་བ་༽དམྱལ༷་བ༷འི་འུར་སྒྲ་ཐོག་སྒྲ་དང་རང་གི་མིང་ནས་བརྗོད་པ་རྒྱོབ་ཅིག་སོད་ཅིག་གི་སྒྲ༷་ནི༷་ཐོ༷ས་པ༷་ཡི༵ས། ༼བདག་ཀྱང་འདི་འདྲར་འགྱུར་རོ་ཞེས་༽སྐྲ༷ག་ཆེས་པ༷ས་མི༷་གཙ༷ང་བ་ལུག་ནས་ལུ༷ས་གོ༷ས་ཤི༵ང་། སྒོ་གསུམ་གྱི་འཇུག་པ་རང་དབང་མེད་ཅིང་མྱོ༷ས་པ༷ར་གྱུ༷ར་ཚེ༷་ཅི༷་ཞི༷ག་བྱ༷་སྟེ་སྐྱོ་ཞིང་ཡིད་འབྱུང་བས་བརྩོན་དགོས་སོ།། 

ཁྱོ༷ད་ནི༷་ཉ༷་གསོ༷ན་བྱེ་ཚན་ལ་འགྲེ༷་བ༷་ལྟ༵འི། ཞེས་པའམ་ཡང་ན་རིམ་གྱིས་བཟའ་བའི་དོན་དུ་ཉ་གསོན་པོ་རྫིང་བུར་བཅུག་པ་རྣམས་མྱུར་དུ་གསོད་པ་ལྟར་བདག་ཀྱང་དེ་རིང་ངམ་སང་ལ་འཆིའོ་སྙམ་པའི་ཚེ༷་འདི༷ར་འཇི༷གས་དང་ལྡན༷་གྱུ༷ར་ན༵། རྒྱུ་སྡི༷ག་བྱས༷་ལས་འབྲས་བུ་དམྱལ༷་བ༷་མི༷་བཟ༷ད་པ༵འི། སྡུ༷ག་བསྔ༷ལ་རྣམ༷ས་ནི༷་འཇིགས་པ་སྨོ༷ས་ཅི༷་དགོ༵ས། 

འགྱུར་བྱེད་ལ་སོགས་པའི་ཆུ༷་ཚན་གྱི༷ས་ནི༷་རེ༷ག་པ༷་ན༵། དམྱལ་བ་རྣམས་གཞོ༷ན་ཤ༷་ཅ༷ན་རྫུས་སྐྱེས་དབང་པོ་ཚང་ཞིང་གཟུགས་བྱད་ཕུན་སུམ་ཚོགས་པར་སྐྱེས་པ་ལ༷་ར༷བ་ཚ༷་བ༵། མྱོང་འགྱུར་དམྱལ༷་བ༷༼ར་སྐྱེ་བ་༽ཡི༷་ནི༷་ལ༷ས་བྱས༷་ན༵ས། ༼ད་ལྟ་༽ཅི༷་ཕྱི༷ར་འདི༷་ལྟར༷་སྙོམ་ལས་ཀྱི་བདེ༷་བར་གན༵ས་ཏེ་བསྡད་ལོང་མེད་པས་མྱུར་དུ་འབད་དོ།། 

སེམས་ཅན་རྣམས་རྒྱུ་དགེ་བ་ལ་བརྩོ༷ན་པ་མེ༷ད་པར་འབྲ༷ས་བུ༷་བདེ་བ་འདོ༷ད་པ༷་ད༵ང་། ཆོས་ཀྱི་དཀའ་སྤྱད་ཅུང་ཟད་མི་བཟོད་པའི་གཟེ༷་རེ༷་ཅ༷ན་ལ༷་སྡིག་པའི་འབྲས་བུ་གནོ༷ད་པ་ནི་ཤིན་ཏུ་མ༷ང་ཞི༵ང་། སྐྱེས་ཕན་ཆད་འཆི༷་བ༷ས་བཟུ༷ང་བཞི༷ན་དུ་ལྷ༷་འདོད་ཡོན་གྱིས་མྱོས་པ་དང་འདྲ༷་བ༵འམ། དེ་བས་ཀྱང་ལྷག་པར་འཆི་བ་མི་དྲན་ཞིང་སྡིག་པའི་ལས་འབའ་ཞིག་ལ་སྤྱོད་པ་གཟིགས་ནས་ཀྱི༷་ཧུ༷ད་འདི་འདྲ་སྤྱོད་པ་རྣམས་སྡུ༷ག་བསྔ༷ལ་ད༷ག་གི༷ས་བཅོ༵མ་མོ་ཞེས་རྩོམ་པ་པོས་སྙིང་རྗེས་ཉམ་ཐག་པའི་ཚིག་གོ 

།དེ་ནས་ཀྱེ་ཤེས་ལྡན་དག་རྙེད་པར་དཀའ་བ་མི༷་ཡི༷་ལུས་གྲུ༷་དང་འདྲ་བ་ལ༷་བརྟེ༷ན་ན༷ས་སུ༵། འཁོར་བ་སྡུ༷ག་བསྔ༷ལ་གྱི་ཆུ༷་བོ༷་ཆེ༷་ལ༷ས་རྒོ༵ལ་ཅིག།༼ཁྱོད་དུ་ཁའི་མཚོ་ལས་སྒྲོལ་བའི་༽གྲུ༷་འདི༷་ཕྱི༷་ན༷ས་༼ཏེ་ངན་སོང་དུ་ལྷུང་ནས་སླར་ཡང་༽རྙེ༷ད་༼པར་༽དཀ༷འ་བ༵ས། རྨོ༷ངས་པ༷་རྣམས་ཀྱེ་བརྩོན་དགོས་༼ཁྱོད་ཀྱིས་མི་ལུས་ཐོབ་པའི་༽དུ༷ས་སུ༷་གཉི༷ད་མ༷་ལོ༵ག ༼པར་དགེ་བ་བརྩོན་པར་གྱིས་ཅིག༽། ཅེས་ཀྱང་གསུང་ངོ་།།

བདེན་ཏེ་འཇིག་རྟེན་གྱི་དགའ་བ་བློས་མི་ཐོངས་སོ་ཞེ་ན། ༼བདེ་འགྲོ་རུ་གོང་ནས་གོང་དུ་༽དག༷འ་བ༷༼བསྐྱེད་པ༽འི་རྒྱུ༷་ནི༷་མཐ༷འ་ཡ༷ས་༼ཤིང་བསམ་གྱིས་མི་ཁྱབ་༽པ༵། ད༷མ་ཆོ༷ས་དག༷འ་༼བ་བསྐྱེད་༽བ༷འི་མཆོ༷ག་སྤང༷ས་ན༵ས།། ༼འཁོར་བའི་༽སྡུ༷ག་བསྔ༷ལ་རྒྱུ༷་སྡིག་པ་ཡི༷་རང་བཞིན་ལུས་ཀྱིས་འཕྱར་ཞིང་གཡེ༷ང་བ༷་ད༵ང་། ངག་གིས་རྒོ༷ད་ཅིང་ཅལ་ཅོལ་སྨྲ་བ་དང་སོ༷གས་པའི་སྒྲས་སེམས་ཀྱིས་ངན་གཡོ་སྣ་ཚོགས་སྤྱོད་པ་ལ༷་ཁྱོ༷ད་ཅི༷་ཕྱི༷ར་དག༵འ། ཞེས་ཀྱང་འདོམས་སོ།། 

གཞན་དོན་བརྩོན་པའི་སྐྱེས་བུས་སྒྱི༷ད་ལུ༷ག་མེ༷ད་པར་འབད་པ་དང་དཔུ༷ང་ཚོ༷གས་བཞི་པོ་བསྐྱེད་པ་ད༵ང་། གཉེན་པོ་ལྷུ༷ར་བླང༷་ལ་སྒྲིམ་པ་དང་། བད༷ག་ཉི༷ད་དབ༷ང་དུ་བྱ༷་བ་ད༵ང་། བསམ་ལེར་འཆད་པའི་བད༷ག་དང་གཞ༷ན་དུ༷་མཉམ༷་པ༷་ད༵ང་། བད༷ག་དང་གཞ༷ན་དུ༷་བརྗེ༷་བ༷་རྣམས་ལ་འབད་པར༷་གྱི༷ས་ཤིག་ཅེས་མདོར་བསྟན་པའོ།། 

དེ་ལ་དབང་པོ་རྣོ་ཞིང་ཡིད་གཞུངས་ལ་ཚོགས་བསགས་པ་འགའ་ཞིག་གིས་ནི་འབད་ན་འགྲུབ་ཀྱི་བད༷ག་༼ལྟ་བུའི་བྱིས་པ་ཉོན་མོངས་ཅན་༽གི༷ས་༼བླ་ན་མེད་པའི་༽བྱང་ཆུབ་༼ཐོབ་པ་༽ག༷་ལ༷་ཞེ༵ས། ༼བསམ་པ་༽སྒྱི༷ད་ལུ༷ག་པ༷ར་ནི༷་མི༷་བྱ༷་སྟེ༵༼བྱས་ན་དོན་ཆེན་པོ་ཉམས་པར་འགྱུར་བའི་ཕྱིར་རོ༽།། འདི༷་ལྟར༷་དེ༷་བཞི༷ན་༼ཉིད་དུ་༽གཤེ༷གས་པ༷་ནི༵།། ༼ཡེ་ཤེས་མངའ་བས་ཕྱིན་ཅི་མ་ལོག་པར་གསུང་བས་༽བདེ༷ན་པ༷་གསུ༷ང་བ༷ས་བདེ༷ན་པའི་ཤེས་བྱེད་འདི༷་གསུ༵ངས་པ་ལས་ཡིད་ཆེས་པའི་ཕྱིར་རོ།། 

ཇི་སྐད་གསུངས་ཞེ་ན། ༼སྔོན་སྐྱོབ་པ་འདི་རྣམས་སོ་སོའི་སྐྱེ་བོའི་སྐབས་ན་༽སྦྲ༷ང་བུ༷་ཤ༷་སྦྲ༷ང་བུ༷ང་བ༷་ད༵ང་། དེ༷་བཞི༷ན་སྲི༷ན་བུ༷ར་ག༷ང་གྱུ༷ར་པ༵།། དེ༷ས་༼རྣམས་ཀྱིས་༽ཀྱང༷་༼བྱང་ཆུབ་ལ་༽བརྩོ༷ན་པའི་སྟོ༷བས་བསྐྱེ༷ད་༼ནས་ཚོགས་བསགས་༽ན༵།། བྱང་ཆུབ་ཐོ༷བ་དཀ༷འ་བླ༷་མེ༷ད་འཐོ༵བ།། ཅེས་པ་སྟེ། ལག་བཟང་གིས་ཞུས་པར། ལག་བཟང་གཞན་ཡང་བྱང་ཆུབ་སེམས་དཔའ་འདི་ལྟར་སློབ་སྟེ། སེང་གེ་དང་སྟག་དང་། ཁྱི་དང་ལྕེ་སྤྱང་དང་། བྱ་རྒོད་དང་ཁྲུང་ཁྲུང་དང་། བྱ་རོག་དང་འུག་པ་དང་། སྲིན་བུ་དང་སྦྲང་མ་དང་ཤ་སྦྲང་དུ་གྱུར་པ་དེ་དག་གིས་ཀྱང་སངས་རྒྱས་ཐོབ་པར་གྱུར་ན། བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་བྱང་ཆུབ་ལ་བརྩོན་འགྲུས་ཉམས་པར་བྱ། ཞེས་གསུངས་སོ།། 

དེའི་ཕྱིར་བད༷ག་ལྟ༷་༼བུ་༽རི༷གས་ཀྱི༷ས་༼ནང་ན་༽མི༷ར་སྐྱེ༷ས་༼པར་གྱུར་༽ལ༵། ཕ༷ན་༼པ་དགེ་བ་༽དང་གནོ༷ད་པ༷་༼མི་དགེ་བའི་ལས་༽ངོ༷་ཤེ༷ས་པ༵ས།། བྱང་ཆུབ་སྤྱོ༷ད་༼དེ་བྱང་ཆུབ་ཀྱི་སེམས་སམ་བསླབ་༽པ༷་མ༷་བཏ༷ང་ན༵།། བད༷ག་གི༷ས་༼འབྲས་བུ་བླ་ན་མེད་པའི་༽བྱང་ཆུབ་ཅི༷ས་མི༷་འཐོ༵བ།། ཅེས་པ་སྟེ། འཕགས་པ་དཀོན་མཆོག་སྤྲིན་ལས། དེ་བཞིན་གཤེགས་པ་དེ་དག་ཀྱང་དེ་བཞིན་གཤེགས་པར་གྱུར་པ་ཤ་སྟག་ལས་མངོན་པར་རྫོགས་པར་སངས་རྒྱས་པ་མ་ཡིན་གྱི། ཅི་ནས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་མཚང་རྒྱ་བར་འགྱུར་བར་སེམས་ཅན་ཐམས་ཅད་དང་ཐུན་མོང་གི་བརྩོན་འགྲུས་དང་། སེམས་ཅན་ཐམས་ཅད་ལའང་དམིགས་པའི་བརྩོན་འགྲུས་ཀྱིས་བདག་ཉིད་ཀྱང་དེ་ལྟར་རྩལ་ལོ་འབད་དོ།། ཞེས་གསུངས་པ་བཞིན་ནོ།། 

འོ༷ན་ཏེ༷་རྐ༷ང་ལ༷ག་ལ༷་སོ༷གས་༼ཀྱི་སྒྲས་མགོ་ལག་༽པ༵།། གཞན་དོན་དུ་གཏ༷ང་དགོ༷ས་པའི་ཕྱིར་བྱང་ཆུབ་ཀྱི་སྤྱོད་པ་ལ་བད༷ག་ནི༷་འཇི༷གས་༼ཏེ་བཏང་དཀའ་བའི་ཕྱིར་རོ་༽ཞེ༷་ན༵། དེ་ནི་འཁོར་བའི་སྡུག་བསྔལ་ལྕི༷་བ་དང་དེ་ལ་ལྟོས་ན་བྱང་ཆུབ་སྤྱོད་པ་ཡ༷ང་བ༷འི་ཁྱད་པར་མ༷་དཔྱ༷ད་པ༵ར། ༼སྡུག་བསྔལ་ཆུང་བ་ལ་ཆེ་བར་༽རྨོ༷ངས་པ༷ས་བད༷ག་ནི༷་འཇི༷གས་ཞེས་བབ་ཅོལ་ཙམ་དུ་སྨྲ་བར་ཟ༵ད་དོ།། 

དེའི་ཕྱིར་སྤྱོད་པ་ལ་མ་འབད་ན་བསྐ༷ལ་པ༷་བྱེ༷་བ༷་༼བསྒྲང་བར་མི་ནུས་པའི་༽གྲ༷ངས་མེ༷ད་དུ༵། ལ༷ན་གྲ༷ངས་དུ༷་མ༷ར་འཁོར་བའི་བཙོན་རར་འཇུག་དགོས་པས་རྐང་ལག་ལ་སོགས་པ་གཅོ༷ད་པ༷་ད༵ང་། མདུང་ཐུང་ལ་སོགས་པས་དབུ༷ག་པ་དང་དམྱལ་མེ་ལ་སོགས་པས་སྲེ༷ག་པ་དང་སོག་ལེ་ལ་སོགས་པས་གཤ༷ག་པའི་སྡུག་བསྔལ་ཤིན་ཏུ་ལྕི་བ་མྱོང་བར་འགྱུ༷ར་༼བ་ནི་དོན་མེད་པ་དུ་ཁ་ཆེ་བ་ཡིན་༽གྱི༵། བྱང་ཆུབ་ཐོ༷བ་པ༷ར་མི༷་འགྱུ༷ར་རོ༵།། 

དེ་ལ་ལྟོས་ན་བད༷ག་གི༷ས་༼བླ་ན་མེད་པའི་༽བྱང་ཆུབ་སྒྲུ༷བ་༼པར་བྱེད་༽པ༷་ཡི༵། ༼དཀའ་སྤྱད་ཀྱི་༽སྡུ༷ག་བསྔ༷ལ་འདི༷་ནི༷་བཟོད་དགོས་པའི་ཚོ༷ད་དུ་ཡོ༷ད་དེ༵། མདེའུ་ལ་སོགས་པའི་ཟུ༷ག་རྔུ༷་ཁོ༷ང་པར་སོང་ན་བརླ༷ག་ཚབས་ཆེ་བའི་གནོ༷ད་བས༷ལ་ཕྱི༵ར། ལུ༷ས་ལ་རྨ༷་བཏོ༷ད་པའི་སྡུ༷ག་བསྔ༷ལ་ཆུང་ངུ་བཟོད་དགོས་པ་བཞི༵ན་ནོ།། 

༼དེར་མ་ཟད་༽སྨ༷ན་པ༷་ཀུ༷ན་ཀྱང༷་གཏར་སྲེག་ལ་སོགས་གསོ༷་སྤྱ༷ད་ཀྱི༷། མི༷་བདེ༷་བ༷་ཆུང་ངུ་ཡི༷ས་ན༷ད་ཆེན་པོ་མེ༷ད་པར་བྱེ༵ད་པ། དེ༷་བ༷ས་འཁོར་བའི་སྡུ༷ག་བསྔ༷ལ་མ༷ང་པོ༷་ད༵ག། གཞོ༷མ་ཕྱི༷ར་སྤྱོད་པའི་མི༷་བདེ༷་ཆུ༷ང་བཟོ༷ད་བྱ༷། 

༼ནད་སེལ་བའི་དོན་དུ་དུ་ཁ་བསྐྱེད་པའི་༽གསོ༷་དཔྱ༷ད་ཕ༷ལ་བར་བྱང་ཆུབ་སྤྱོད་པ་འདི༷་འདྲ༷་བ༵། སངས་རྒྱས་སྨ༷ན་པ༷་མཆོ༷ག་གི༷ས་མ༷་མཛ༷ད་དེ༵། འདིར་ཆོ༷་ག༷འམ་ཉེར་སྤྱོད་ཤི༷ན་ཏུ༷་འཇ༷མ་པོ༷་ཕར་ཕྱིན་ཅི་བདེར་ཉམས་སུ་ལེན་པ་ཡི༵ས། ན༷ད་ཆེ༷ན་དཔ༷ག་མེ༷ད་ཉོན་མོངས་ཀྱི་ནད་གསོ༷་བར་མཛ༵ད་པའི་ཕྱིར་དགོས་པ་ཆེའོ།།

འདི་བྱ་དགའ་བ་ཡང་མ་ཡིན་ཏེ་དང་པོ་ཚོ༷ད་མ༷འི་རྒྱུ་སྔོ་རྔད་ཙམ་མམ་ལྷད་ཟན་གྱི་ཆང་བུ་ལ༷་སོ༷གས་སྦྱི༷ན་པ༷་ལ༷འ༵ང་། འདྲེ༷ན་པ༷་སངས་རྒྱས་ཀྱིས༷་ཐོ༷ག་མ༷ར་སྦྱོ༷ར་བ༷་གོམས་པར༷་མཛ༵ད་ཅིང་། དེ༷་ལ༷༼་ལྟ་བུའི་སྦྱིན་པ་ཆུང་ངུ་སྟེར་བ་ལ་༽གོ༷མས་ན༷ས་ཕྱི༷་ན༷ས་ནི༵།། རི༷མ་གྱི༷ས་༼དཀའ་བ་མེད་པར་༽ར༷ང་གི༷་ཤ༷་ཡ༷ང་གཏོ༵ང་ནུས་ཏེ་གོམས་པ་མཐར་ཕྱིན་པས་ཤིན་ཏུ་སྤྲོ་བའི་ཕྱིར་རོ།། ཙན་དན་སྟེའུ་མཚུངས་པ་ལ།། ཆགས་བྲལ་ཞེས་ནི་མངོན་པར་བརྗོད།། ཅེས་གསུངས་པ་ལྟར། 

༼དུས་༽ག༷ང་ཚེ༷་༼གོམས་པ་མཐར་ཕྱིན་པས་༽ར༷ང་གི༷་ལུ༷ས་ལ༷་༼སྟེ་ཤ་ལ་༽ཡ༵ང་། ཚོ༷ད་སོ༷གས་ལྟ༷་བུ༷༼ཞེན་པ་མེད་པ༽འི་བློ༷་སྐྱེ༷ས་ན༵ས།། ཆགས་བྲལ་དུ་གྱུར་པ་དེ༷་ཚེ༷་ཤ༷་ལ༷་སོ༷གས་༼ཀྱི་སྒྲས་རུས་པ་ལ་སོགས་སྦྱིན་པར་༽གཏོ༷ང་བ༵། དེ༷་ལ༷་༼གཏོང་མི་ནུས་པའི་བྱ་༽དཀ༷འ་བ༷་ཅི༷་ཞི༷ག་ཡོ༵ད༼དེ་ཅུང་ཟད་ཀྱང་མེད་དོ༽།། 

དེ་ལྟ་ནའང་བསྐལ་པ་གྲངས་མེད་གསུམ་དུ་དུས་ཡུན་རིང་བས་སྐྱོའོ་སྙམ་ན་མ་ཡིན་ཏེ། རྒྱལ་སྲས་གཞན་དོན་སྤྱོད་དུས་རྒྱུ་སྡི༷ག་པ༷་སྤང༷ས་ཕྱི༷ར་འབྲས་བུ་སྡུ༷ག་བསྔ༷ལ་མེ༵ད་ཅིང་། བདག་མེད་གཉིས་ལ་མཁ༷ས་པའི་ཕྱི༷ར་ན༷་བདག་འཛིན་ལས་བྱུང་བའི་མི༷་དག༷འ་བ་ཡང་མེ༵ད་དེ། འདི༷་ལྟར༷་བདག་ཏུ་ལོ༷ག་པ༷ར་རྟོ༷ག་པ༷་ད༵ང་། སྡི༷ག་པ༷་སྤྱད་པས་རིམ་པ་ལྟར་སེམས་དང་ལུ༷ས་ལ༷་གནོ༵ད་པའི་ཕྱིར་རོ་ཞེས་བཟློག་ཁྱབ་འཕངས་པའོ།། 

འདིར་ནི་རྒྱུ་བསོ༷ད་ན༷མས་ཀྱི༷ས་ནི༷་འབྲས་བུ་ལུ༷ས་བདེ༷་བ་དང་ལྡན་ལ༵། ཐབས་ལ་མཁ༷ས་པ༷་ཡི༷ས་ནི༷་སེམས་ཀྱང་བདེ༷་ན༵། ༼བྱང་སེམས་༽གཞ༷ན་དོ༷ན་༼དུ་བསྐལ་པ་གྲངས་མེད་པར་༽འཁོ༷ར་བར་གན༷ས་ཀྱང༷་ནི༵།། ༼གཞན་དོན་ལ་༽སྙི༷ང་རྗེ༷་ཅ༷ན་ད༷ག་༼དཀའ་བ་སྤྱོད་པའི་དུ་ཁས་༽ཅི༷་སྟེ༷་སྐྱོ༵་སྟེ་སྐྱོ་བ་མེད་དོ།། 

དེ་བས་ཉན་ཐོས་ཀྱི་ཐེག་པར་འཇུག་པ་བདེའོ་ཞེ་ན་མ་ཡིན་ཏེ། ཐེག་ཆེན་སྤྱོད་པ་འདི༷་ནི༷་བྱང་ཆུབ་སེམས་སྟོ༷བས་དཔག་མེད་ཀྱི༷ས། ༼དུས་མཐའི་མེ་བཞིན་༽སྔོ༷ན་གྱི༷་སྡི༷ག་པ༷་ཟ༷ད་༼པར་༽བྱེ༷ད་ཅི༵ང་། བསོ༷ད་ན༷མས་༼ཟད་མི་ཤེས་པ་༽རྒྱ༷་མཚོ༷་ལྟ་བུ་གཏིང་དཔག་དཀའ་བ་སྡུ༷ད་བྱེ༷ད་ཕྱི༷ར། ཉ༷ན་ཐོ༷ས་རྣམ༷ས་ལ༷ས་༼ཀྱང་ལམ་བགྲོད་པ་ཆེས་༽མཆོ༷ག་ཏུ༷་བཤ༵ད་པའི་ཕྱིར་ཁྱད་པར་ཆེའོ།། ཇི་སྐད་དུ།  རྒྱལ་བའི་ཡུམ་ལས། ཀུན་དགའ་བོ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་དེའི་ཆོས་སྦྱིན་པ་སྟེ། ཉན་ཐོས་ཀྱི་ཐེག་པའི་གང་ཟག་ཐམས་ཅད་དང་རང་སངས་རྒྱས་ཀྱི་ཐེག་པའི་གང་ཟག་ཐམས་ཅད་ཀྱི་དགེ་བའི་རྩ་བ་ཟིལ་གྱིས་གནོན་པའོ།། ཞེས་པ་དང་། མདོ་སྡེའི་རྒྱན་ལས་ཀྱང་། བློ་ལྡན་ཉན་ཐོས་ཚོགས་རྣམས་དགེ་བ་རྒྱ་ཆེན་དོན་ཆེན་དང་། མཐའ་ཡས་རྟག་རྒྱུན་མི་འཆད་ཟད་མི་ཤེས་པས་ཟིལ་གྱིས་གནོན།། ཞེས་གསུངས་པའོ།། 

དེ༷་བ༷ས་༼ཉོན་མོངས་པས་༽སྐྱོ༷་༼བ་དང་ལུས་སེམས་དུབ་པའི་༽ང༷ལ་༼བ་༽ཀུ༷ན་སེ༷ལ་བ༵འི།། བྱང་ཆུབ་སེམས་ཀྱི༷་རྟ༷་༼གཞལ་ཡས་ཁང་དང་འདྲ་བ་ལ་༽ཞོ༷ན་ན༵ས།། ༼བསོད་ནམས་ཀྱི་ཚོགས་དུ་མས་༽བདེ༷་༼འགྲོ་༽ན༷ས་བདེ༷་བར་འགྲོ༷་བ༷་ལ༵།། སེམས་ཤེ༷ས་༼ཏེ་རྟོག་ལྡན་༽སུ༷་ཞི༷ག་སྒྱི༷ད་ལུ༷ག་འགྱུ༵ར༼ཏེ་སྒྱིད་ལུག་པར་མི་རིགས་སོ༽།། ཞེས་པའོ།། 

ད་ནི་རྒྱལ་པོ་རྣམས་ཀྱིས་ཤིང་རྟ་དང་གླང་པོ་ཆེ་དང་རྟ་པ་དང་རྐང་ཐང་གི་དཔུང་གི་ཚོགས་ཡན་ལག་བཞིས་དོན་སྒྲུབ་པ་བཞིན་དུ། གཞན་དོན་སྤྱོད་པའི་གང་ཟག་གིས་ཀྱང་སེམས་ཅ༷ན་གྱི་དོ༷ན་རྒྱ་ཆེན་འགྲུ༷བ་པར་བྱ༷་བའི་ཕྱི༷ར་དུ་དཔུ༷ང་ཚོགས་བཞི་ལ་བརྟེན་པར་བཞེད་ནས། སྤྱོད་པ་རྣམ་དག་ལ་༼དགེ་བ་འདོད་པའི་༽འདུ༷ན་པ་དང་༼བརྩམས་པ་མཐར་ཕྱིན་པར་བྱེད་པའི་༽བརྟན༷་པ་དང་༼དམ་པའི་ལས་ལ་ཞེན་པའི་༽དག༷འ་བ་དང་ཅི་སྟེ་ལང་བ་ན་ཅུང་ཟད་དོ༷ར་བ༷་ངལ་སོ་བའི་དཔུང་རྣམས་མདོར་བསྟན་པ་ཡི༵ན་ཏེ། ཐོག་མར་འདུ༷ན་པ༷་ཉིད་འཁོར་བའི་སྡུ༷ག་བསྔ༷ལ་འཇི༷གས་པ༷་ད༵ང་། སྤྱོད་པ་དེ༷་ཡི༷་ཕ༷ན་ཡོ༷ན་ཡང་ནས་ཡང་དུ་བས༷མ་པ༷ས་བསྐྱེ༵ད་ཅིག་ཅེས་པའོ།། 

སྔར་བསྟན་པ་དེ༷་ལྟར༷་ལེ་ལོ་ལ་༼ངན་ཞེན་སྒྱིད་ལུག་༽སོགས་མི༷་མཐུ༷ན་ཕྱོ༷གས་སྤང༷ས་ཏེ༵། འདུ༷ན་པ་དང་ང༷་རྒྱ༷ལ་ཏེ་སེམས་མཐོ་བ་ཉིད་བརྟན་པའི་རྣམ་གྲངས་དང་དག༷འ་བ་དང་དོ༵ར་བའི་དཔུང་གང་ལ་འོས་པའི་གཉེན་པོར་སྦྱོར་བ་ལྷུ༷ར་ལེ༷ན་པ་ལ་སེམས་དབ༷ང་སྒྱུ༷ར་བའི་སྟོ༷བས་ཀྱི༷ས་ནི༵། བརྩོ༷ན་འགྲུ༷ས་སྤེ༷ལ་ཕྱི༷ར་འབ༷ད་པ༷ར་བྱ༷།། ཞེས་པའི་བརྩོན་འགྲུས་སྤེལ་བ་མདོར་བསྟན་ཡང་དཔུང་བཞི་མདོར་བསྟན་གྱི་བར་མ་ཆད་དུ་མཛད་པ་སྐབས་སུ་བབ་སྟེ། དཔུང་ཚོགས་རེ་རེའི་ཚིག་ལའང་། ལྷུར་ལེན་དབང་སྒྱུར་སྟོབས་ཀྱིས་ནི།།བརྩོན་འགྲུས་སྤེལ་ཕྱིར་འབད་པར་བྱ།། ཞེས་སྦྱར་བར་དགོངས་པའི་ཕྱིར་རོ།། དེས་ན་གཞུང་འདི་དག་དཀྲུགས་ནས་འཆད་པ་ནི་དགོངས་པ་མ་ཡིན་ནོ།།འདིར་ཙྪནྡ་ཞེས་པ་ལོ་ཙཱ་བ་ཆེན་པོས་མོས་པར་བསྒྱུར་ནའང་འདུན་པ་ལ་འཇུག་ཅིང་། མངོན་པ་ཀུན་ལས་བཏུས་སུ་ཡང་། འདུན་པ་གང་ཞེ་ན་འདོད་པའི་དངོས་པོ་ལ་དེ་དང་ལྡན་པར་བྱེད་འདོད་པ་ཉིད་དེ་བརྩོན་འགྲུས་རྩོམ་པའི་རྟེན་བྱེད་པའི་ལས་ཅན་ནོ།། ཞེས་གསུངས་པ་ལྟར་བརྩོན་འགྲུས་ལ་འདུན་པ་ཉིད་འབྲེལ་བར་ཤེས་པས་འདུན་པའི་དཔུང་ཚོགས་རྒྱས་བཤད་ལ་འཇུག་སྟེ། 

འདུན་པ་ཡོད་ན་བད༷ག་དང་གཞ༷ན་གྱི༷་ཉོན་མོངས་དང་ཉེ༷ས་པ༷་ནི༵། ༼ལུས་སེམས་བརྟེན་པ་༽དཔ༷ག་མེ༷ད་བད༷ག་གི༷ས་གཞོ༷མ་༼ཞིང་སྤང་བར་༽བྱ༷་སྟེ༵།། འོན་ཀྱང་ག༷ང་དུ༷་རྒྱལ་བ་སྲས་བཅས་རྣམས་ཀྱིས་ཉེ༷ས་པ༷་རེ༷་རེ༷་འཇོམས་པ་ལ༷འ༵ང་དུས། བསྐ༷ལ་པ༷་རྒྱ༷་མཚོ༷་ལྟ་བུ་ཤིན་ཏུ་མང་བ་ཟ༷ད་ཀྱི་བར་དུ་བརྩོན་པ་མཛད་པར་གྱུ༷ར་པ༵། 

ཉེ༷ས་༼པ་༽ཟ༷ད་༼པའི་ཕྱིར་སྦྱོར་བ་༽རྩོ༷མ་པ༷་དེ༷་ཡི༷་ནི༵།། བརྩོན་འགྲུས་ཆ༷་༼ཤས་ཙམ་༽ཡ༷ང་བད༷ག་ལ༷་མ༷་མཐོ༷ང་༼སྟེ་མི་སྣང་༽ན༵། སྡུ༷ག་བསྔ༷ལ་༼སྟེ་གནོད་པ་༽དཔ༷ག་ཏུ༷་མེ༷ད་པའི་སྣོ༷ད་དུ་གྱུར་པ། བད༷ག་ཀོ༷་ཅི༷་སྟེ༷་འགྱོད་པས་སྙི༷ང་མ༷་ག༵ས་སམ་ཞེས་དྲིས་པའོ།། 

དེ་བཞིན་དུ་འདུན་པ་ཡོད་ན་བད༷ག་དང་གཞ༷ན་གྱི༷་སྤངས་རྟོགས་ཡོ༷ན་ཏ༷ན་ནི༵། ༼ཚད་མེད་པ་༽མ༷ང་པོ༷་བད༷ག་གི༷ས་བསྒྲུ༷བ་བྱ༷་སྟེ༷།། དེ༷་ལ༷་ཡོ༷ན་ཏ༷ན་༼གྱི་ཆ་ཤས་༽རེ༷་རེ༷་༼སྒྲུབ་པ་༽ལ༷འ༵ང་། བསྐ༷ལ་པ༷་རྒྱ༷་མཚོ༷ར་གོ༷མས་༼པ་དགོས་ཏེ། ཉན་རང་མན་ཆད་སེམས་ཅན་ཐམས་ཅད་ཀྱི་དགེ་བ་དཔག་ཏུ་མེད་པ་ཐམས་ཅད་བཅུ་འགྱུར་དུ་བསྒྲེས་པས། སངས་རྒྱས་ཀྱི་བ་སྤུ་གཅིག་འགྲུབ། བ་སྤུ་འགྲུབ་པའི་བརྒྱ་འགྱུར་གྱིས་དཔེ་བྱད་ཅིག། དེ་འགྲུབ་པ་བརྒྱ་འགྱུར་གྱིས་མཚན་ཅིག། དེ་སུམ་ཅུ་འགྲུབ་པ་སྟོང་འགྱུར་གྱིས་མཛོད་སྤུ། དེ་འབུམ་གྱིས་གཙུག་ཏོར། དེ་བརྒྱ་འགྱུར་གྱིས་གསུང་ཆོས་ཀྱི་དུང་འགྲུབ་༽གྱུ༷ར་ན༵། 

བད༷ག་ནི༷་ཡོ༷ན་ཏ༷ན་༼ཐམས་ཅད་ལྟ་ཞོག་༽ཆ༷་ཤས་ཙམ་སྒྲུབ་པ་ལ༷་ཡ༵ང་། གོ༷མས་པ༷་ན༷མ་ཡ༷ང་མ༷་སྐྱེ༷ས་ཏེ༵།།༼དཀའ་བ་མང་པོས་༽ཇི༷་ཞི༷ག་ལྟར༷་རྙེ༷ད་པའི་དལ་འབྱོར་སྐྱེ༷་བ༷་ནི༵། བད༷ག་གི༷་དོ༷ན་༼འབྲས་བུ་༽མེ༷ད་༼པ་༽བྱས༷་པ༷་མཚ༵ར་ཞེས་བསྟིང་བའོ།། 

བད༷ག་གི༷ས་བཅོ༷མ་ལྡན༷་སྲས་བཅས་མ༷་མཆོ༷ད་ཅི༵ང་། དེ་དག་གི་རྟེན་གསུམ་བཞེངས་པ་ལ་བརྟེན་ནས་དག༷འ་སྟོ༷ན་ཆེ༷ན་པོ༷འི་བདེ༷་བ་ཡང་མ༷་བྱི༷ན་ལ། དེ་དག་གི་བསྟན༷་པ་ལ༷་བྱ༷་བ༷་མ༷་བྱས༷་པ་ད༵ང་། འགྲོ་བ་ཉམ་ཐག་དབུ༷ལ་པོ༷འི་བས༷མ་པ༷་ཉེར་མཁོའི་སྒོ་ནས་རྫོ༷གས་པ་ཡང་མ༷་བྱས༷་པ་རྣམས་ཀྱང་འདུན་པ་མེད་པ་ལས་གྱུར་པའོ།།

དེ་བཞིན་དུ་༼དགྲ་ལ་སོགས་པའི་༽འཇི༷གས་༼པས་འཁྲུགས་པ་༽ལ༷་མི༷་འཇི༷གས་མ༷་བྱི༷ན་ད༵ང་། ༼དུ་ཁས་གདུངས་པས་༽ཉམ༷་ཐ༷ག་སྡུག་བསྔལ་ཅན་རྣམས་ལ་བདེ༷་མ༷་བྱི༷ན་ན༷་བད༵ག། ལྟ་བུ་སྐྱེས་ཀྱང་མ༷་ཡི༷་མང༷ལ་གྱི༷་ཟུ༷ག་རྔུ༷་ད༵ང་། འཚོ་ཆས་ཀྱི་སྡུ༷ག་བསྔ༷ལ་འབ༷འ་ཞི༷ག་བསྐྱེ༷ད་པ༷ར་ཟ༵ད་ཀྱི་དོན་ཅི་ཡང་མ་གྲུབ་པ་ཡང་ངོ་། 

བད༷ག་ནི༷་སྔོ༷ན་དང་ད༷་ལྟར༷་གྱི་སྐྱེ་བ་ལ་ཡ༵ང་། ༼དགེ་བའི་༽ཆོ༷ས་ལ༷་འདུ༷ན་དང་བྲ༷ལ་བ༷་ཡི༵ས།། བཅོམ་ལྡན་མཆོད་པར་མ་ནུས་པ་ལ་སོགས་པའི་ཕོ༷ངས་པ༷་འདི༷་འདྲ༷་བྱུ༷ང་གྱུ༷ར་ན༵། ༼བློ་ལྡན་༽སུ༷་ཞི༷ག་ཆོ༷ས་ལ༷་འདུ༷ན་པ༷་འདོ༵ར༼དེ་འདོར་བར་མི་རིགས༽།། 

༼དཀར་པོ་༽དགེ༷་བ༷འི་ཕྱོ༷གས་ནི༷་ཐ༷མས་ཅ༷ད་ཀྱི༷།། རྩ༷་བ༷་འདུ༷ན་པ༷ར་ཐུ༷བ་པ༷ས་གསུ༵ངས་ཏེ། ཇི་སྐད་དུ། འཇམ་དཔལ་གྱི་ཞིང་གི་ཡོན་ཏན་བཀོད་པ་ལས། ཆོས་རྣམས་ཐམས་ཅད་རྐྱེན་བཞིན་ཏེ།། འདུན་པའི་རྩ་ལ་རབ་ཏུ་གནས།། གང་གིས་སྨོན་ལམ་ཅི་བཏབ་པ།། དེ་དང་མཐུན་པའི་འབྲས་བུ་འབྱུང་།།ཞེས་སོ།།འདུན་པ་དེ༷་ཡི༷འ༷ང་རྩ༷་བ༷་རྟག༷་ཏུ༷་ནི༵། ༼དགེ་མི་དགེའི་༽ རྣམ༷་སྨི༷ན་འབྲ༷ས་བུ་བསྐྱེད་ནུས་ཀྱི་ལས་ཡང་ཡང་གོ༷མས་པ༷་ལས༷་འབྱུང་སྟེ་དེ་ཡང་འདུན་པ་ལ་རག་ལས་སོ༵།། 

དེས་ན་༼ལུས་ཀྱི་༽སྡུ༷ག་བསྔ༷ལ་༼དང་སེམས་ཀྱི་༽ཡི༷ད་མི༷་བདེ༷་བ༷་ད༵ང་། ༼དམྱལ་སོགས་ཀྱི་༽འཇི༷གས་པ༷་༼གསོད་འཆིང་སོགས་༽རྣམ༷་པ༷་སྣ༷་ཚོ༷གས་ད༵ང་། ༼ཡིད་ལ་༽འདོ༷ད་པ༷་རྣམ༷ས་དང་བྲ༷ལ་བ༷་ནི༵།། བསམས་བཞིན་པའི་འདུན་པས་སྡི༷ག་པ༷་སྤྱོ༷ད་ལ༷་འབྱུ༷ང་བར་འགྱུ༵ར། 

ཡི༷ད་ལ༷་བས༷མས་བཞིན་པའི་དགེ༷་བ་འདུན་ལྡན་བྱས༷་པ༵ས་ཀྱང་། གནས་སྐབས་ག༷ང་དང་ག༷ང་དུ༷་འགྲོ༷་འགྱུ༷ར་བ༵། དེ༷་དང་དེ༷ར་ནི༷་བསོ༷ད་ན༷མས་༼ཀྱི་ལས་༽དེ༵ས། འབྲ༷ས་བུ༷་ཡོ༷ན་བཟང་ལ་མང་བ་རྣམས་ཀྱི༷ས་མངོ༷ན་མཆོ༷ད་འགྱུ༵ར་རོ།། 

འདུན་ལྡན་སྡི༷ག་པ༷་བྱེ༷ད་པ༷་བདེ༷་༼བ་དོན་དུ་གཉེར་ཞིང་ཐོབ་པར་༽འདོ༷ད་ཀྱང༷་། ༼འགྲོ་བ་༽ག༷ང་དང་ག༷ང་དུ༷་འགྲོ༷་༼བར་༽འགྱུ༷ར་བ༵༼འི་སྐྱེ་གནས༽།། དེ༷་དང་དེ༷ར་ནི༷་སྡི༷ག་པ༷་དེ༵ས།། ༼རྒྱུ་བྱས་ནས་༽སྡུ༷ག་བསྔ༷ལ་མཚོ༷ན་དང་འདྲ་བ་རྣམས་ཀྱི༷ས་༼འདོད་དོན་བདེ་བ་༽རྣམ༷་པ༷ར་འཇོ༵མས་སོ།། བསམས་བཞིན་དུ་རྣམ་པར་དཀར་བའི་དགེ་བ་འདུན་པ་དྲག་པོས་བྱས་པའི་འབྲས་བུ་སོ་སོའི་སྐྱེ་བོ་དང་ཐུན་མོང་མ་ཡིན་པ་རབ་ཏུ་དགའ་བའི་ས་འཐོབ་སྟེ། མི་འདོད་བཞིན་དུ་མའི་མངལ་དྲི་མ་ཅན་དུ་མི་སྐྱེ་བར་འཇིག་རྟེན་གྱི་ཁམས་བདེ་བ་ཅན་དུ་ཁ་དོག་སྣ་ཚོགས་པའི་འདབ་མ་ཅན་གྱི་པད་མ་ཡངས་པའི་ནང་དུ་རྫུས་ཏེ་སྐྱེ་བར་འགྱུར་ཞེས་འགྲེལ་པར་འཆད་དེ། 

དེ་ཡང་རྒྱ༷་ཆེ༷་ལ་དྲི༷་བཟ༷ང་བ་བསི༷ལ་བ༷འི་རེག་བྱ་བདེ་བ་ཅན་པ༷ད་མ༷འི་སྙི༷ང་པོ༷ར་རྫུས་སྐྱེས་སུ་གན༵ས་ཤིང་། རྒྱ༷ལ་བ༷འི་གསུ༷ང་སྙན༷་ཆོས་ཀྱི་རོ་ཟ༷ས་དང་འདྲ་བ་རྣམས་ཀྱི༷ས་གཟི༷་བརྗི༷ད་བསྐྱེ༷ད་བྱས༷་པ༵། ཉི་མས་ཕྱེ་བ་ནི་མ་ཡིན་གྱི་ཐུ༷བ་འོ༷ད་ཀྱི༷ས་རྒྱ༷ས་༼ཏེ་སད་ཅིང་ཁ་བྱེ་བར་བྱས་པའི་༽པ༷ད་མ༷་ལ༷ས་བྱུ༷ང་ལུ༷ས་མཆོ༷ག་མཚན་དང་དཔེ་བྱད་ཅ༵ན། རྒྱ༷ལ་བ༷་འོད་དཔག་ཏུ་མེད་པའི༷་མདུ༷ན་ནམ་སྤྱན་སྔར་གན༷ས་པ་བདེ༷་གཤེ༷གས་སྲས༷་ཁྱད་འཕགས་སུ༷་དགེ༷་བ༷ས་འགྱུ༵ར། ཞེས་པ་སྟེ། བདེ་བ་ཅན་ཞིང་བཀོད་པས། དགེ་བ་བསྒྲུབས་ནས་ཐེ་ཚོམ་དང་བཅས་པས་སྨོན་ལམ་བཏབ་པ་ནི་པད་མ་ཁ་ཟུམ་པའི་ནང་དུ་སྐྱེ་བ་དང་། ཐེ་ཚོམ་མེད་པར་སྨོན་ལམ་བཏབ་པ་ནི་པད་མ་ཁ་བྱེ་ཞིང་འདབ་མ་རྒྱས་པའི་སྙིང་པོ་ལ་རྫུས་ཏེ་སྐྱེ་ཞིང་ལུས་ལ་འོད་ཟེར་ཚད་མེད་པ་འབྱུང་ནུས་ལ། ཞིང་ཁམས་མཐའ་ཡས་པའི་དེ་བཞིན་གཤེགས་པ་རྣམས་ལ་བལྟ་བ་དང་ཆོས་ཉན་པ་དང་སེམས་ཅན་མང་པོ་སྨིན་པ་ལ་སོགས་ཡོན་ཏན་གྱི་ཁྱད་པར་མང་པོ་གསུངས་སོ།། 

གཅིག་ཏུ་གནག་པའི་ལས་འབྲས་ནི་སེམས་ཅན་དམྱལ་བར་སྐྱེ་བ་སྟེ་སྐྱེས་མ་ཐག་ཏུ། གཤི༷ན་རྗེ༷འི་སྐྱེ༷ས་བུ༷ས་པ༷གས་པ༷་མ༷་ལུ༷ས་༼མཐའ་དག་ཐོ་བ་འབར་བ་སོགས་མཚོན་གྱིས་༽བཤུ༷ས་པ༷ས་༼ཏེ་གུད་དུ་ཕྲལ་བས་༽ཤི༷ན་ཏུ༷་ཉམ༷་ཐ༷ག་༼པའི་སྨྲེ་སྔགས་འདོན་༽ཅི༵ང་། དེའི་སྟེང་དུ་ར༷བ་ཏུ༷་ཚ༷་བ༷འི་མེ༷་ཡི༷ས་བཞུ༷ས་པའི་ཟ༷ངས་ཞུ༷ན་༼ཁུ་བ་༽ལུ༷ས་ལ༷་བླུ༷གས་གྱུ༷ར་ལ༵། དེས་ཚིག་པའི་ལྷག་མ་རྣམས་མེ་འབར་བ༷འི་ར༷ལ་གྲི༷་དང་མདུ༷ང་ཐུ༷ང་ལ་སོགས་མཚོན་ཆ་དུ་མ་དག་གི༷ས་བསྣུ༷ན་ནས་ཤ༷་ཡི༷་དུ༷མ་བུ༷་བརྒྱ༷་ཕྲག་ཏུ་མར༷་བླ༷གས་ཤི༵ང་བཏུབས་ཏེ། ཤི༷ན་ཏུ༷་འབར་བ༷འི་ལྕ༷གས་ཀྱི༷་ས༷་གཞི༷ར་ལྷུ༷ང་ཞིང་འགྲེམས་པ༷་ལན་གྲངས་མ༷ང་པོ༷ར་མྱོང་བ་ནི་འདུན་པ་དང་བཅས་པའི་མི༷་དགེ༷་བ་དྲག་པོས་འགྱུ༵ར་བའོ།། 

དེ༷་བ༷ས་ན་མི་དགེ་བ་སྤངས་ནས་དགེ༷་ལ༷་འདུ༷ན་བྱ༷་ཞི༵ང་། གུ༷ས་པ༷་ཉི༷ད་དུ༷་བསྒོ༷མ་པ༷ར་བྱ༷་བ་གཅེས་སོ།། ད་ནི་བརྟན་པའི་དཔུང་ལ་འཇུག་སྟེ། འཕགས་པ་རྡོ༷་རྗེ༷་རྒྱ༷ལ་མཚ༷ན་གྱི་མདོ་ལས། བདག་གི་སྡུག་བསྔལ་གྱི་ཕུང་པོ་ཆེན་པོ་བླང་བར་བྱའོ།།བརྩོན་པར་བྱའོ།། སྤྲོ་བར་བྱའོ།། མི་ལྡོག་པར་བྱའོ།། མི་འཕྲོགས་པར་བྱའོ།། མི་སྐྲག་པར་བྱའོ།། མི་འཇིགས་པར་བྱའོ།། ཕྱིར་མི་ལྡོག་པར་བྱའོ།། ཞེས་སོགས་གསུངས་པའི་ཆོ༷་ག༷་ཡི༵ས། གཞན་དོན་སྤྱོད་པ་བརྟན་པོ་བརྩ༷མས་ན༷ས་འདི་སྒྲུབ་པར་ནུས་སོ་སྙམ་པའི་ང༷་རྒྱ༷ལ་༼ཏེ་དམ་བཅའ་ཉམས་འགྲོ་བའི་ཕྱིར་༽བསྒོ༷མ་པ༷ར་བྱ༷། 

དེའི་དང་པོ༷ར་རྩོམ་པའི་ནུས་པའམ་འབྱོ༷ར་བ༷་བརྟག༷ས་ན༷ས་ནི༵། ནུས་ན་བརྩ༷མ་མ༷མ་ཡ༷ང་ན༷་མི་ནུས་ན་མི༷་བརྩ༷མ་པ་བྱ༷་སྟེ། སྒྲུབ་མི་ནུས་པའི་བྱ་བ་མ༷་བརྩ༷མས་པ༷་ནི༷་མཆོ༷ག་ཡི༷ན་གྱི༵། ༼སྦྱོར་བ་༽བརྩ༷མས་ན༷ས་ལྡོ༷ག་པ༷ར་མི༷་བྱ༷འོ༵།། 

གལ་ཏེ་ལོག་ན་སྐྱེ༷་བ༷་འདི་དང་གཞ༷ན་དུ༷འ༷ང་དེ༷་གོ༷མས་ཤི༵ང་། འདྲིས་པ་ལས་ཉེས་པ་ལྔ་འཕེལ་བ་ནི་དེ་ཉམས་པའི་སྡི༷ག་པ་དང་དེ་ལས་སྡུ༷ག་བསྔ༷ལ་འཕེ༷ལ་འགྱུ༷ར་ཞི༵ང་། དགེ་བ་ལས་ལོགས་པ་ཉིད་ཀྱིས་གཞ༷ན་མི་དགེ་བའམ་ལུང་མ་བསྟན་ལ་འཇུག་པ་དང་འབྲ༷ས་བུ༷འི་དུ༷ས་ཀྱང༷་ནི༵། ཤིན་ཏུ་ནུར་བས་དམ༷ན་པར་འགྱུ༷ར་བ་དང་བརྩམས་པ་དེ༷་ཡ༷ང་དོར་བ་ཉིད་ཀྱིས་འགྲུ༷བ་པར་མི༷་འགྱུ༵ར་བའོ།།

བརྟན་པོར་བརྩམས་པའི་ལ༷ས་དང་དེའི་འགལ་ཟླ་ཉོ༷ན་མོ༷ངས་སྤོང་བ་དང་དེ་དག་བདག་གིས་ནུ༷ས་སོ་སྙམ་པ༷་སྟེ༵། གསུ༷མ་པོ༷་ད༷ག་ལ༷་ང༷་རྒྱ༷ལ་བྱ༷།། དགེ་བ་གང་ཡིན་བད༷ག་ཉི༷ད་གཅི༷ག་པུ༷ས་༼གཞན་ལ་སྐབས་མི་དབྱེ་བར་༽བྱ༷འོ༷་ཞེ༵ས། བསམ་པ་འདི༷་ནི༷་ལ༷ས་ཀྱི༷་ང༷་རྒྱ༷ལ་ཉི༵ད་ཡིན་ནོ།། 

ཉོ༷ན་མོ༷ངས་པས་རང་དབ༷ང་མེ༷ད་པར་གྱུར་པའི་སྐྱེ་བོ་རྣམས་ཀྱིས་ནི་འཇི༷ག་རྟེ༷ན་འདི༵ར། ར༷ང་དོ༷ན་ཙམ་ཡང་སྒྲུ༷བ་པ༷ར་མི༷་ནུ༷ས་པ༵ས། འགྲོ༷་བ༷ས་བད༷ག་ལྟར༷་གཞན་དོན་ལ་འཇུག་མི༷་ནུ༷ས་ཏེ༵། དེ༷་བ༷ས་བད༷ག་གི༷ས་སྙིང་རྗེ་བའི་སེམས་ཅན་མཐའ་ཡས་པ་དེ་རྣམས་ལ་ཕན་བདེ་བསྐྱེད་པའི་སྤྱོད་པ་བརྟན་པོ་འདི༷་བྱ༷འོ༵།། 

གཞ༷ན་ཡ༷ང་༼སེམས་ཅན་གཞན་དག་༽དམ༷ན་པའི་ལ༷ས་ཁུར་ཁུར་བ་སོགས་བྱེ༷ད་ན༵། བད༷ག་ཉི༷ད་ཀྱང༷་ནི༷་སྤྱོད་པའི་ཁུར་ཆེན་པོ་མི་ཁུར་བར་ཇི༷་ལྟར༷་འདུ༵ག་སྟེ་འདུག་པ་ནི་མི་རིགས་ལ། དེ་ཡང་གཞན་དག་ནི་དམའ་བའོ་བདག་ནི་མཐོན་པོའོ་སྙམ་པའི་ང༷་རྒྱ༷ལ་གྱི༷ས་ནི༷་མི༷་བྱ༷་སྟེ༷། བད༷ག་ལ༷་༼དོན་ཆེན་པོ་ཉམས་པར་བྱེད་པའི་༽ང༷་རྒྱ༷ལ་མེ༷ད་པ༷་མཆོ༵ག་ཡིན་པའི་ཕྱིར་རོ།། མདོ་སྡེའི་རྒྱན་ལས་ཀྱང་། སེམས་ཅན་ཁུར་ཆེན་མགོ་ལ་ཁྱེར་བ་ཡི།། སེམས་དཔའ་མཆོག་ནི་དལ་གྱིས་འགྲོ་མི་མཛེས།། བདག་གཞན་སྣ་ཚོགས་འཆིང་བས་རབ་བཅིངས་ལ།། བརྩོན་པ་བརྒྱ་འགྱུར་དུ་ནི་བྱ་བའི་རིགས།། ཞེས་གསུངས་སོ།། 

༼དཔེར་ན་༽ཤི༷་ཟིན་པའི་སྦྲུ༷ལ་དང་ཕྲ༷ད་གྱུ༷ར་ན༵། བྱ་ཁྭ༷་ཏ་ཡ༷ང་མཁ༷འ་ལྡི༷ང་ཁྱུང་ལྟ༷་བུ༷ར་སྤྱོ༵ད་ཅིང་ཟ་བར་བརྩོམ་པ་བཞིན་དུ། ག༷ལ་ཏེ༷་བད༷ག་ཉི༷ད་གཉེན་པོའི་ཉམ༷ས་སྟོབས་དང་གོ་ཆ་ཆུ༷ང་ན༵། ༼ཉོན་མོངས་ཀྱིས་བྱས་པའི་༽ལྟུ༷ང་བ༷་ཆུ༷ང་ངུ༷འ༷ང་གནོ༷ད་པ༷་བྱེ༷ད་དོ།། 

སེམས་ཞུ༷མ་པར་བྱས༷་ཤིང་གཉེན་པོའི་འབད་པ་དང་རྩོ༷ལ་བ༷་དོ༷ར་བ༷་ལ༵་ནི། དགེ་བས་ཕོ༷ངས་པ་ལ༷ས་ཐ༷ར་པ༷་ཡོ༷ད་ད༷མ་ཅི༵་སྟེ་མེད་ལ། གཉེན་པོའི་༼དྲན་ཤེས་ཀྱི་༽ང༷་རྒྱ༷ལ་རྩོ༷ལ་བ༷་བསྐྱེ༷ད་པ༷་ནི༵། ཉོན་མོངས་ཆེ༷ན་པོ༷་ཡི༷ས་ཀྱང༷་ཐུ༷བ་པ༷ར་དཀ༵འོ།། 

༼ཞུམ་ན་ཉོན་མོངས་ཀྱིས་ཚུར་འཇོམས་པ་༽དེ༷་བ༷ས་སེམས་ནི༷་བརྟན༷་པ༷་ཡི༵ས ༼ང་རྒྱལ་གྱི་གོ་ཆ་གྱོན་ནས༽།། ལྟུ༷ང་བ༷་རྣམ༷ས་ནི༷་༼དྲུང་ནས་ཕྱུང་བའི་ཚུལ་གྱིས་༽གཞོ༷མ་བྱ༷་སྟེ༷།། གལ་ཏེ་བད༷ག་ནི༷་ལྟུ༷ང་བ༷ས་༼ཚུར་བཅོམ་སྟེ་༽ཕ༷མ་བྱས༷་ན༵། ཁ༷མས་གསུ༷མ་ལས་རྣམ་པར་རྒྱ༷ལ་བར་འདོ༷ད་ནས་སེམས་བསྐྱེད་ཅིང་དམ་བཅས་པ་བཞ༷ད་ག༷ད་ཀྱི་གནས་སུ་འགྱུ༵ར་བའི་ཕྱིར་རོ།། 

དེའི་ཕྱིར་བད༷ག་གི༷ས་ཁམས་གསུམ་གྱི་ཉོན་མོངས་པ་ཀུ༷ན་ལ༷ས་རྒྱ༷ལ་བྱ་༷སྟེ༷། བད༷ག་ལ༷ས་ཉོན་མོངས་སུ༷་ཡ༷ང་རྒྱ༷ལ་བའི་གོ་སྐབས་མི༷་བྱ༷་བར། རྒྱ༷ལ་བ༷་རྫོགས་པའི་སངས་རྒྱས་བདུད་དང་ཉོན་མོངས་ཀྱི་རི་དྭགས་སྐྲག་པར་མཛད་པས་སེ༷ང་གེ༷་དང་འདྲ་བ་དེའི༷་སྲས༷་བད༷ག་གི༵ས་ཀྱང་། བདུད་དང་ཉོན་མོངས་ཀྱིས་གླགས་མི་རྙེད་པ་གོ་ཆའི་ང༷་རྒྱ༷ལ་འདི༷་ལ༷་གན༷ས་པ༷ར་བྱ༷་སྟེ་སེང་གེའི་ཕྲུ་གུ་ལ་ཡང་རི་དྭགས་གཞན་གྱིས་གླགས་མི་རྙེད་པ་བཞིན་ནོ།། དེ་ལྟར་ང་རྒྱལ་ཅན་ལ་བསྔགས་ན་འཇིག་རྟེན་པའི་དཔའ་བོ་ལ་ཡང་བསྔགས་པར་འོས་སོ་སྙམ་ན་མི་འདྲ་སྟེ། 

འཐབ་མོ་པའི་འགྲོ༷་བ་ག༷ང་ཞིག་ཐ་མལ་ང༷་རྒྱ༷ལ་གྱི༷ས་བཅོ༷མ་པ་དེ༵་རྣམས་ནི་ཉོ༷ན་མོ༷ངས་ཅན་ཡིན་གྱི་གཉེན་པོའི་ང༷་རྒྱ༷ལ་ཅ༷ན་མ༷་ཡི༵ན་ཏེ། གཉེན་པོའི་ང༷་རྒྱ༷ལ་ཅན༷་ནི་དགྲ༷འི་དབ༷ང་གིས་ཚུལ་མིན་གྱིས་ལམ་དུ་མི༷་འགྲོ༵་བ་ལས། དེ༷་ད༷ག་གི་ང༷་རྒྱ༷ལ་ནི་དགྲ༷འི་དབ༷ང་གིས་ཚུལ་མིན་ལ་འཇུག་པར་འགྱུ༵ར་བའི་ཕྱིར་རོ།། 

ཚུལ་མིན་ལ་ཞུགས་པས་ཅིར་འགྱུར་ཞེ་ན། ཉོ༷ན་མོ༷ང་ང༷་རྒྱ༷ལ་གྱི༷ས་ཁེ༷ངས་ན༵།། ཕལ་ཆེར་དམྱལ་བ་ལ་སོགས་པའི་ང༷ན་འགྲོ༷ར་༼ཉོན་མོངས་པའི་༽ང༷་རྒྱ༷ལ་བདུན་པོ་༼སྟེ། ང་རྒྱལ་དང་། ཆེ་བའི་ང་རྒྱལ་དང་། ང་རྒྱལ་ལས་ཀྱང་ང་རྒྱལ་དང་། ངའོ་སྙམ་པའི་ང་རྒྱལ་དང་། མངོན་པའི་ང་རྒྱལ་དང་། ཅུང་ཟད་སྙམ་པའི་ང་རྒྱལ་དང་། ལོག་པའི་ང་རྒྱལ་ཏེ་དེ་དག་༽གང་རུང་གི༷ས་ཁྲི༷ད་ཅི༵ང་། རྒྱ་ལ་མི༷འི༷་ལུས་ཐོབ་ནའང་དག༷འ་སྟོ༷ན་བཅོ༷མ་སྟེ་ཡིད་མི་བདེ་བའི་སྐབས་མེད་པ༷་ད༵ང་། གཞ༷ན་གྱི༷་ཟ༷ན་ཟ༷འི་སློང་མོ་པ་དང་བྲ༷ན་དང་ནི༵། 

༼བྱ་བ་ཐམས་ཅད་མི་མཁས་པས་༽གླེ༷ན་པ༷་དང་ལུས་༼མི་དགའ་བ་བསྐྱེད་པས་༽མི༷་སྡུ༷ག་པ་དང་ཉམ༷་ཆུ༷ང་ཞིང་རྗུད་པ་ད༵ང་། ཐམས་ཅད་ནས་ཐ༷མས་ཅ༷ད་དུ༷་ནི༷་ཕར་གནོད་པ་མ་བྱས་ཀྱང་ཚུར་བརྙ༷ས་པ༷ར་འགྱུ༵ར་བས། ༼ཉོན་མོངས་པའི་༽ང༷་རྒྱ༷ལ་གྱི༷ས་ཁེ༷ངས་པའི་འབྲས་བུ་ཤིན་ཏུ་དཀ༷འ་ཐུ༷བ་པ༵། དེ༷་ལྟ་བུ་ཡ༷ང་ང༷་རྒྱ༷ལ་ཅ༷ན་ལས་བྱུང་བའི་སྙིང་རྗེའི་གནས་སུ་གཏོ༷གས་ན༵། དམ༷ན་པ༷་ངན་འགྲོར་ལྟུང་བ་རྣམས་སྙིང་རྗེ་མི་རྗེ་ཅི༷་འདྲ༷་ཡི༷ན་པ༷་སྨྲོ༵ས་ཞེས་པའོ།། 

རྒྱལ་སྲས་ག༷ང་ཞི༷ག་ང༷་རྒྱ༷ལ་ཡང་ཡིན་ལ་དགྲ༷་ཡང་ཡིན་པའི་སྤང་བྱ་ལ༷ས་རྒྱ༷ལ་ཕྱི༷ར་གཉེན་པོའི་ང༷་རྒྱ༷ལ་འཆ༵ང་བ། དེ༷་ནི༷་བསྔགས་འོས་ང༷་རྒྱ༷ལ་ཅ༷ན་དང་༼དགྲ་ལས་༽རྣམ༷་རྒྱ༷ལ་དང་༼གཟི་བརྗིད་ཅན་གྱི་༽དཔ༷འ་བོ་ཆེན་པོ་སྟེ་དེ༷་ཉི༵ད་ཀྱིས། ག༷ང་ཞི༷ག་ཐ་མལ་ང༷་རྒྱ༷ལ་དགྲ༷་བདོ༷་ཞིང་སྐྱེ་བ༷་ཡ༷ང་ངེ༷ས་པར་བཅོ༷མ་སྟེ༷། འགྲོ༷་༼བ་ལྷ་དང་བཅས་པ་༽ལ༷་འདོ༷ད་བཞི༷ན་རྒྱ༷ལ་བ༷འི་འབྲ༷ས་བུ༷་འཕྲིན་ལས་རྫོ༷གས་པ༷ར་བྱེ༷ད་པའི་ཕྱིར་རོ།། 

འདོད་ཆགས་ལ་སོགས་པ་རྩ་བའི་ཉོན་མོངས་དང་ཁྲོ་བ་ལ་སོགས་པ་ཉེ་བའི་ཉོ༷ན་མོ༷ངས་ཕྱོ༷གས་ཀྱི༷་ཁྲོ༷ད་གན༷ས་ན༵། གཉེན་པོ་རྣམ༷་པ༷་སྟོ༷ང་འགྱུར་དུ༷་སྲ༷ན་གཟུ༷གས་ཏེ༵། ༼དཔེར་ན་༽ཝ༷་ལ༷་སོ༷གས་པ༷ས་༼རི་དྭགས་ཚོགས་ཐམས་ཅད་༽ སེ༷ང་གེ༷་༼གཟི་བརྗིད་ཆེ་བའི་ཟིལ་གྱིས་གནོན་པ་༽བཞི༵ན།། ཉོ༷ན་མོ༷ངས་ཚོ༷གས་ཀྱི༷ས་མི༷་ཚུ༷གས་བྱ༷།། 

ཉམ༷་ང༷་༼སྟེ་དུ་ཁ་༽ཆེ༷་ཐ༷ང་༼སྟེ་ཤིན་ཏུ་ཕུལ་དུ་ཕྱིན་པ་༽བྱུ༷ང་གྱུ༷ར་ཀྱང༷་། མི༷་ཡི༷ས་མི༷ག་གི་དབང་པོ་ནི༷་རང་གི་ཡུལ་གཟུགས་ཁོ་ན་ལ་འཇུག་གི་སྒྲ་སོགས་གཞན་ལ་འཇུག་པ་བསྲུ༷ང་མི་སྲིད་པ༷་ལྟར༷། དེ༷་བཞི༷ན་ཉམ༷་ང༷་བྱུ༷ང་གྱུ༷ར་ཀྱང༷་། རང་གི་ཡིད་གཉེན་པོ་དགེ་བ་ཁོ་ན་ལ་འཇུག་གི་ཉོ༷ན་མོ༷ངས་པ་དང་རང་དོན་སོགས་སྤང་བྱའི་དབ༷ང་དུ༷་མི༷་འགྱུ༷ར་བ་ཅི་ནས་ཀྱང་བྱའོ༵།། 

འདིར། བདག་ནི་བསྲེགས་ཏེ་བསད་གྱུར་ཏམ།། ༼བདག་གི་མགོ་བོ་བཅད་ཀྱང་བླའི།། རྣམ་པ་ཀུན་ཏུ་ཉོན་མོངས་པའི།། དགྲ་ལ་འདུད་པར་མི་བྱའོ།། 

དེ་བཞིན་གནས་སྐབས་ཐམས་ཅད་དུ།། རིགས་པ་ལས་ནི་གཞན་མི་སྤྱད།། ༽ཞེས་སོགས་ཀྱི་ཚིག་བག་ཡོད་ལེའུ་ནས་དྲངས་པའི་མཆན་བུ་དཀྱུས་སུ་བཅུག་པ་ནི་དཔེ་མ་དག་པའོ།། མིག་མངས་ལ་སོགས་པ་རྩེ༷ད་མོ༷འི་བདེ༷་འབྲ༷ས་ཙམ་འདོ༷ད་པ༷ས་ཀྱང་ལས་དེ་མི་སྤོང་ཞིང་དོན་དུ་གཉེར་བ་ལྟར༷། བྱང་སེམས་འདི༷་ཡི༷་བྱ༷་བ༷འི་ལ༷ས་གཞན་དོན་སོགས་ག༷ང་ཡི༵ན་པའི།

ལ༷ས་དེ༷་ལ༷་ནི༷་ཞེ༷ན་བྱ༷་སྟེ༷། ལ༷ས་དེ༷ས་མི༷་ངོ༷མས་༼ཤིང་ཡང་ཡང་དུ་འདོད་པ་དང་ཤིན་ཏུ་ཡང་༽དག༷འ་བར་བྱ༷། འགའ་ཞིག་གིས། བདེ༷་བ༷འི་དོ༷ན་དུ༷་རྩེད་མོ་སོགས་ལ༷ས་བྱས༷་ཀྱང༷་། བདེ༷ར་འགྱུ༷ར་མི༷་འགྱུ༷ར་གཏོ༷ལ་མེ༷ད་ཀྱི༵༼སྟེ་ཚོང་སོགས་ལ་ལ་བདེ་ཡང་ལ་ལ་མི་བདེ་བའི་ཕྱིར་རོ༽།། 

རྒྱལ་སྲས་ག༷ང་གི༷་ལ༷ས་དགེ་བ་ཉི༷ད་འབྲས་བུ་བདེ༷་བར་འགྱུ༷ར་ངེས་པ༵། དེ༷འི་ལ༷ས་མི༷་བྱེ༷ད་ན་ཇི༷་ལྟར༷་བདེ༵་སྟེ་རྒྱུ་དགེ་བ་ལ་མ་འབད་པའི་ཕྱིར་རོ།། སྤུ༷་གྲི༷་རྣོན་པོའི༷་སོ༷ར་ཆ༷གས་སྦྲ༷ང་རྩི༷་ལྡག་པ་༼ན་ལྕེ་འཆད་པའི་དུ་ཁ་མྱོང་བ་༽ལྟ༵འི། འདོ༷ད་པའི་ཡོན་ཏན་ཉེས་དམིགས་ཆེ་ལ་གནོག་ཆུང་བ་རྣམ༷ས་ཀྱི༷ས་ཀྱང་མི༷་ངོ༷མས་ན༵། 

༼མངོན་མཐོས་འབྲས་བུ་བསྐྱེད་པས་༽རྣམ༷་སྨི༷ན་བདེ༷་ལ༷་༼དུ་ཁ་ཞི་བའི་མྱང་འདས་བསྐྱེད་པས་༽ཞི༷་བ༷་ཡི༵།། བསོ༷ད་ན༷མས་ཀྱི༷ས་ལྟ༷་ཅི༷་སྟེ༷་ངོ༵མས ༼ཏེ་ངོམས་མ་ཤེས་སོ༽།། དེ༷་ལྟར༷་ལ༷ས་༼བརྩམས་པ་༽ཚ༷ར་ཕྱི༷ན་བྱ༷འི་ཕྱི༷ར།། ༼དཔེར་ན་སོ་ཀའི་༽ཉི༷་མ༷་ཕྱེ༷ད་དུ༷ས་༼སུ་ཉི་ཚན་གྱིས་༽གདུ༷ངས་པ༷་ཡི༵།། 

གླ༷ང་ཆེ༷ན་༼ཆུ་བསིལ་བའི་༽མཚོ༷་༼དང་༽ཕྲ༷ད་༼ན་༽མཚོ༷ར་འཇུ༷ག་༼པ་༽ལྟར༷།། སྤྲོ་བཞིན་གཞན་དོན་དགེ་བའི་ལ༷ས་དེ༷་ལ༷་ཡ༷ང་འཇུ༷ག་པ༷ར་བྱ༷། ལས་ལ་ཧ་ཅང་འབད་ཆེས་པས་སྟོ༷བས་ཉམ༷ས་པ༷་དང་རྗེ༷ས་འབྲེ༷ལ་༼བ་སྟེ་ནུས་པ་མེད་པར་གྱུར་༽ན༵། སླ༷ར་ཡང་ལས་ཀྱི་འཕྲོ་བྱ་༷བ་སྟོབས་བསྐྱེད་པའི༷་དོ༷ན་དུ༷་རེ་ཤིག་དོ༷ར་ནས་ངལ་གསོ་བར་བྱ༷། 

རྣམ་གྲངས་རེ་རེའི་འཕྲོ་ལེ༷གས་པ༷ར་ཟི༷ན་ན༷ས་༼དེ་བས་བཟང་པའི་༽ཕྱི༷་མ༷་ད༵ང་། དེའི་ཡང་ཕྱི༷་མ༷་ཁྱད་པར་དུ་འགྱུར་བར་འདོ༷ད་པ༷ས་འོག་མ་དེ༷་སྤང༷་ཞིང་གཞན་དོན་རླབས་ཅི་ཆེ་ལ་འབད་པར་བྱའོ༵།། ད་ནི་གཉེན་པོ་ལྷུར་ལེན་པའི་བརྩོན་འགྲུས་ལ་འཇུག་སྟེ། འཐ༷བ་རྙི༷ང་༼སྟེ་མཚོན་ཆའི་རིག་པ་ལ་མཁས་པར་བསླབ་པའི་༽དགྲ༷་དང་ལྷ༷ན་ཅི༷ག་ཏུ༵།། གཡུ༷ལ་ངོ༷ར་ར༷ལ་ཁ༷་ལྷག༷ས་པ༷་ན་རང་བསྲུང་ཞིང་གཞན་འཇོམས་པ་ལ་ཇི་ཙམ་འབད་པ་དེ་བཞི༵ན་དུ། བྱང་སེམས་ཀྱིས་ཉོ༷ན་མོ༷ངས་མཚོ༷ན་དང་འདྲ་བར་གནོད་པ་ལ༷ས་གཟུ༷ར་བྱ༷་ཞི༵ང་། ཉོ༷ན་མོ༷ངས་དགྲ༷་རྣམ༷ས་༼དྲན་ཤེས་བཞིན་གྱིས་༽འཇོ༷མས་ཤིང་ཞིབ་པ༷ར་བཏ༵ག་གོ། 

འཐབ་མོ་པ་གཡུ༷ལ་དུ༷་ར༷ལ་གྲི༷་༼ལག་ནས་༽ལྷུ༷ང་གྱུ༷ར་ན༵།། ༼དགྲ་ཡི་གནོད་པས་༽འཇི༷གས་པ༷ས་མྱུ༷ར་དུ༷་༼རིང་པར་༽ལེ༷ན་པ༷་ལྟར༷།། དེ༷་བཞི༷ན་དུ་༼ཉོན་མོངས་པའི་དགྲ་དང་འཐབ་པའི་གཡུལ་དུ་༽དྲན༷་པའི་མཚོ༷ན་ཤོ༷ར་ཏེ་ཡེངས་ན༵། ཚུལ་མིན་ལ་ཞུགས་པ་ལས་དམྱལ༷་༼བ་ངུ་འབོད་ལ་སོགས་པའི་དུ་ཁ་༽བ༷འི་འཇི༷གས་པ་འབྱུང་ངོ་སྙམ་པས་གཉེན་པོའི་དྲན༷་འཛིན་མྱུ༷ར་དུ༷་བླ༵ང་བ་ལ་བརྩོན་པས་ཉོན་མོངས་ཕྲ་བས་ཀྱང་འཕན་མི་ཐོད་པ་ལ་བསླབ་བོ།། 

ཕྲ་མོས་མི་ཉམས་སོ་སྙམ་ན་མ་ཡིན་ཏེ་ཇི༷་ལྟར༷་རྨ་ཆུང་དུ་ཟིན་ཡང་དུག་ཡོད་ན་ཁྲ༷ག་ལ༷་རྟེ༷ན་བྱས༷་ན༵ས། ༼དཔེར་ན་༽དུ༷ག་༼མདས་ཕོག་པའི་དུག་༽ནི༷་ལུ༷ས་ལ༷་༼སྟེ་རྩ་ལ་༽ཁྱ༷བ་འགྱུ༷ར་བ༵།། དེ༷་བཞི༷ན་༼དྲན་ཤེས་ཉམས་པའི་༽གླ༷གས་༼སྐབས་༽ནི༷་རྙེ༷ད་གྱུ༷ར་ན༵།། ཉེ༷ས་པ༷ས་སེམས་ལ༷་ཁྱ༷བ་པ༷ར་འགྱུ༵ར་བའི་ཕྱིར་༼ཉེས་པ་རྡུལ་ཙམ་ལའང་སྐབས་མི་དབྱེའོ་༽རོ།། 

དེས་ན་ཉུ༷ངས་མ༷ར་གྱིས་ཤིན་ཏུ་བཀ༷ང་བ༷འི་སྣོ༷ད་བསྐུ༷ར་བ་འགའ་ཞིག་ལ༵། ར༷ལ་གྲི༷་ཐོ༷གས་པ༷ས་དྲུ༷ང་བསྡ༷ད་དེ༵།། བོ༷་ན༷་གསོ༷ད་དོ་ཞེས་བསྡི༷གས་ན་༼གསོད་པས་༽འཇི༷གས་པས་ཤིན་ཏུ་བསྒྲིམ་པ༷་ལྟར༷། བརྟུ༷ལ་ཞུ༷གས་ཅ༷ན་༼བྱང་སེམས་ཀྱི་སྡོམ་པ་འཛིན་པས་བསླབ་པ་ཉམས་ན་དམྱལ་བའི་དུ་ཁ་འཇིགས་པས་སྔར་༽གྱི༷ས་དེ༷་བཞི༷ན་བསྒྲི༵མ༼སྟེ་འབད་པ་ལྷུར་བླང་ངོ་། ༽ 

དེ༷་བ༷ས་པ༷ང་དུ༷་དུག་སྦྲུ༷ལ་འོ༷ངས་ན༵། ཇི༷་ལྟར༷་རི༷ངས་པ༷ར་ལྡང༷་བ༷་ལྟར༷།། དེ༷་བཞི༷ན་གཉི༷ད་དང་སྙོ༷མ་ལས་སོགས་དགེ་བའི་བར་ཆད་འོ༷ངས་ན༵། ༼མི་རྟག་སོགས་དྲན་པས་༽མྱུ༷ར་དུ༷་དེ༷་ད༷ག་བཟློ༷ག་པ༷ར་བྱ༷།། 

དེ་ལྟར་འབད་ཀྱང་ཉེ༷ས་པ༷་བྱུ༷ང་བར་གྱུར་ན་རེ༷་རེ༷་ཞི༵ང་། ༼ཕྱིར་བཅོས་པའི་བསམ་པས་༽བད༷ག་ལ༷་སྨད༷་ན༷ས་༼ཏེ་འགྱོད་པས་ཡིད་གདུང་བར་བྱས་ནས་ཐབས་༽ཅི༷་ན༷ས་ཀྱང༷་། བད༷ག་ལ༷་ཕྱི༷ས་༼ཉེས་པ་༽འདི༷་མི༷་འབྱུ༷ང་བ༵།། དེ༷་ལྟར༷་བྱ༷་ཞེ༷ས་ཡུ༷ན་རི༷ང་༼དུ་༽བས༵མ༼པར་བྱའོ༽།། 

ཇི༷་ལྟར༷་ན་ཉོན་མོངས་སྐྱེ་བའི་གན༷ས་སྐབ༷ས་འདི༷་ད༷ག་ལ༵། བདག་མི་འཆོར་ཤིང་ཤོར་ནའང་ཕྱིར་བཅོས་ཀྱི་དྲན༷་པ༷་གོ༷མས་པ༷་ཉི༷ད་འགྱུ༷ར་ཞེ༵ས། རྒྱུ༷་འདི༷་ཡི༷ས་ནི༷་འགྱོད་སེལ་ལ་མཁས་པའི་དམ་པ་དང་ཕྲ༷ད་པ༷འ༵མ། གཉེན་པོར་རི༷གས་པའི་ལ༷ས་ནི༷་འདོ༷ད་ཅིང་དོན་དུ་གཉེར་བ་ལ་འབད་པ༷ར་བྱའོ༵།། 

ཅི༷་ན༷ས་༼ཏེ་རྣམ་པ་གང་གིས་༽ལ༷ས་བྱེ༷ད་༼པ་སྟེ་རྩོམ་པའི་༽སྔོ༷ན་རོ༷ལ་ན༵ས།། བྱ་བ་རྩོམ་པ་ཐ༷མས་ཅ༷ད་ལ༷་ནི༷་མཐུ༷་ཡོ༷ད་པ༵། དེ༷་ལྟར༷་བ༷ག་ཡོ༷ད་བྱ་བའི་གཏ༷མ་ཇི་སྙེད་གསུངས་པ་རྣམས་དྲན༷་པས་བསྐུལ་ཏེ༵། བད༷ག་ཉི༷ད་སྒོ་གསུམ་དགེ་བ་ལ་ལྡང༷་བ༷་ཡ༷ང་བར་བྱ༷།། 

ཇི༷་ལྟར༷་༼ཏེ་དཔེར་ན་༽རླུ༷ང་ནི༷་འགྲོ༷་བ༷་ད༵ང་། འོ༷ང་བ༷ས་ཤི༷ང་བ༷ལ་༼ཏེ་རས་བལ་སོགས་ལ་༽དབ༷ང་བསྒྱུ༷ར་བ༵།། དེ༷་བཞི༷ན་དུ་དགེ་བ་ལ་སྤྲོ༷་བ༷འི་ངོ་བོ་བརྩོན་འགྲུས་ཀྱིས་དབ༷ང་བསྒྱུ༷ར་ཏེ༵། འབད་པ་དེ༷་ལྟ༷་ན༷་ནི༷་རྫུ་འཕྲུལ་ལ་སོགས་དགེ་བའི་བྱ་བ་རྣམས་འགྲུ༷བ་པ༷ར་འགྱུ༵ར་རོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་བརྩོ༷ན་འགྲུ༷ས་བསྟན༷་པ༷་ཞེ༷ས་བྱ༷་བ༷འི་ལེ༷འུ༷་སྟེ༷་བདུ༷ན་པ༷འོ༵།།

༈ ལེའུ་བརྒྱད་པ། བསམ་གཏན་བསྟན་པ།

༈ དེ༷་ལྟར༷་༼མི་མཐུན་ཕྱོགས་སྤང་བ་དང་གཉེན་པོ་བརྟེན་པས་༽བརྩོ༷ན་འགྲུ༷ས་བསྐྱེ༷ད་༼པ་སྟེ་སྤེལ་༽ན༷ས་ནི༵།།༼ལྷུན་གྲུབ་ཏུ་འཇུག་པ་བརྟན་པའི་ཕྱིར་༽ཡི༷ད་ནི༷་ཏི༷ང་ངེ༷་འཛི༷ན་ལ༷་༼སེམས་རྩེ་གཅིག་ཏུ་མཉམ་པར་༽བཞ༵ག་པ་འབྲེལ་བ་ལས། དེའི་མི་མཐུན་ཕྱོགས་ཐོག་མར་འགོག་པ་རིགས་ཏེ། མ་བཀག་ན་༼ཏིང་ངེ་འཛིན་མེད་པར་༽སེམས་༼ཏེ་ཡིད་༽ནི༷་༼ཡུལ་སྣ་ཚོགས་ལ་༽རྣམ༷་པ༷ར་གཡེ༷ང་བ༷འི་མི༵། ༼མཉམ་པར་མ་བཞག་པའི་བརྩོན་གྲུས་དང་ལྡན་པར་༽ཉོ༷ན་མོ༷ངས་སྲིན་པོའི་མཆེ༷་བ༷་དང་འདྲ་བར་འཇིགས་པའི༷་ཕྲ༷ག་ན༷་གན༵ས་པས་བར་མ་དོར་ཉམས་པ་སྲིད་པའི་ཕྱིར་རོ།། 

དེས་ན་ལུ༷ས་སྐྱེ་བོ་དང་འགྲོགས་པ་དང་སེམས་ནི༷་འདོད་པ་ལ་སོགས་པའི་རྟོག་པས་དབེ༷ན་པ༷་ལ༵ས། ཕྱི་ནང་གི་༼འདུ་འཛི་དང་འདོད་རྟོག་སོགས་ལ་དམིགས་པའི་༽རྣམ༷་པ༷ར་གཡེ༷ང་བ༷་མི༷་འབྱུ༷ང་ངོ༵་། ཡུམ་ལས། དེས་སེམས་ཅན་དེ་དག་གི་དོན་དུ་བསམ་གཏན་གྱི་ཕ་རོལ་ཏུ་ཕྱིན་པ་ལ་སྤྱོད་པར་འདོད་པས་སེམས་གཡེང་བར་མི་བྱའོ།།དེ་ཅིའི་ཕྱིར་ཞེ་ན། སེམས་གཡེངས་པ་ལ་ནི་འཇིག་རྟེན་པའི་བསམ་གཏན་སྐྱེ་བ་ཡང་དཀོན་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་ཅི་སྨོས། ཞེས་གསུངས་སོ།། དེ༷་འ༷ང་༼ལུས་དབེན་པའི་ཐབས་སུ་གཉེན་བཤེས་གཡོག་འཁོར་སོགས་༽འཇི༷ག་རྟེ༷ན་གྱི་འདུ་འཛི་སྤང༷་བྱ༷་ཞི༵ང་། ༼སེམས་དབེན་པའི་ཐབས་སུ་༽རྣམ༷་པ༷ར་རྟོ༷ག་པ༷་ཡོ༷ངས་སུ༷་དོ༵ར་ནས་རང་བཞིན་གཉུག་མའི་ངང་དུ་མཉམ་པར་བཞག་གོ་ཞེས་མདོར་བསྟན་པ་སྟེ། དྲི་མ་མེད་པར་གྲགས་པས་བསྟན་པ་ལས་ཀྱང་། བཙུན་པ་ཀུན་ཏུ་རྟོག་པ་ནི་ཉོན་མོངས་པའོ།། མི་རྟོག་རྣམ་པར་མི་རྟོག་པ་ནི་རང་བཞིན་ནོ།། ཞེས་གསུངས་སོ།། 

འདུ་འཛི་ལ་ཆ༷གས་པའི་ཕྱི༷ར་དང་རྙེ༷ད་བཀུར་སོ༷གས་ལ༵། སྲེ༷ད་པ༷ས་༼ཏེ་རབ་ཏུ་འདོད་པས་༽ འཇི༷ག་རྟེ༷ན་མི༷་སྤོ༷ང་སྟེ༷།། ༼དེ་གཉིས་འཇིག་རྟེན་མི་སྤོང་རྒྱུ་ཡིན་པ་༽དེ༷་བ༷ས་༼ཆགས་པ་དང་རྙེད་པ་ལ་སྲེད་པ་༽འདི༷་ད༷ག་ལ་ཆགས་ཞེན་ཡོ༷ངས་སྤང༷ས་ལ༵། མཁ༷ས་པ༷ས་འདི༷་ལྟར༷་བརྟག་ཅིང་དཔྱ༷ད་པ༷ར་བྱ༷། དཀོན་མཆོག་སྤྲིན་དུ། དེ་ལ་ཞི་གནས་ནི་སེམས་རྩེ་གཅིག་པའོ།། ལྷག་མཐོང་ནི་ཡང་དག་པ་ཇི་ལྟ་བ་བཞིན་དུ་ཆོས་ལ་སོ་སོར་རྟོག་པའོ།། 

ཞེས་གསུངས་པའི་མཚན་ཉིད་ཅན་༼ཉོན་མོངས་པ་ཞི་བའི་ཕྱིར་སེམས་གནས་པས་༽ཞི༷་གན༷ས་ར༷བ་ཏུ༷་ལྡན༷་པའི་ལྷག༷་མཐོ༷ང་གི༵ས། ཉོ༷ན་མོ༷ངས་རྣམ༷་པ༷ར་འཇོ༷མས་པ༷ར་ཤེ༷ས་བྱས༷་ན༵ས།། ཐོ༷ག་མ༷ར་ཞི༷་གན༷ས་བཙ༷ལ་ཞིང་བསྒོམ་པར་བྱ༷འོ་དེ༷་ཡ༷ང་ནི༵། འཇི༷ག་རྟེ༷ན་ཆ༷གས་པ༷་མེ༷ད་ལ༷་༼བསམ་གཏན་ལ་༽མངོ༷ན་དག༷ས་འགྲུ༵བ་པའི་ཕྱིར་རྣམ་གཡེང་སྤངས་པ་ལས་ཟུང་འཇུག་གི་ཏིང་ངེ་འཛིན་སྐྱེའོ།། 

དེའི་ཕྱིར་འཁོར་བ་སླུ་ཞིང་མི༷་རྟག༷་ལ་བྲོ་བ་ཆུང་བར་རྟོགས་པའི་ཤེས་ལྡན་སུ༷་ཞི༷ག་མི༷་རྟག༷་པའི་རང་བཞིན་ཅན་བུ་དང་ཆུང་མ་སོགས་ཡིད་དུ་འོང་ཞིང་སྡུག་པའི་དངོས་པོ་ལ༵། ཡ༷ང་ད༷ག་ཆ༷གས་པ༷ར་བྱེ༷ད་པ༷་ཡོ༵ད་དམ་སྟེ་མེད་དོ།། གལ་ཏེ་དེ༷ས་ཆགས་ཀྱང་ནི༷་ཚེ་འདི་སྡུག་བསྔལ་བསྐྱེད་པ་མ་གཏོགས་ཚེ༷་ར༷བས་སྟོ༷ང་ད༷ག་ཏུ༵། ༼ཆགས་ཡུལ་༽སྡུ༷ག་པ༷་༼སྟེ་ཡིད་དུ་འོང་བ་༽མཐོ༷ང་བར་ཡོ༷ང་མི༷་འགྱུ༵ར་བས་ཕན་པ་མེད་པའི་ཕྱིར་རོ།། 

དེ་ལྟ་མོད་ཀྱི་བལྟ་བར་འདོད་ཀྱང་མ༷་མཐོ༷ང་ན༷་ནི༷་༼སེམས་༽དག༷ར་༼བར་༽མི༷་འགྱུ༵ར༼བས༽། ཡི༷ད་ཀྱང༷་མི་དགའ་བ་ཉིད་ཀྱིས་ཏིང་ངེ་འཛིན་ལ་མཉམ༷་འཇོ༷ག་༼ཅིང་གནས་པར་༽མི༷་འགྱུ༷ར་ལ༵། ཅི་སྟེ་༼གདུག་པ་༽མཐོ༷ང་ཡ༷ང་ངོ༷མས་༼ཤིང་ཚིམ་༽པ༷ར་མི༷་འགྱུ༷ར་བ༵ས། སྔ༷ར་༼མ་མཐོང་བའི་སྐབས་སུ་གདུང་བ་༽བཞི༷ན་སྲེ༷ད་པ༷ས་གདུ༷ང་བར་འགྱུ༵ར།། 

གཞན་ཡང་སྡུག་པའི་སེམས་ཅ༷ན་རྣམ༷ས་ལ༷་ཆ༷གས་བྱས༷་ན༵། ༼ལྷག་མཐོང་མེད་པས་༽ཡ༷ང་ད༷ག་༼པའི་དེ་ཁོ་ན་༽ཉི༷ད་མཐོང་བ་ལ༷་ཀུ༷ན་ན༷ས་སྒྲི༵བ་ཅིང་། འཁོར་བ་ལ་སྐྱོ༷་བ༷འི་སེམས་ཀྱང༷་འཇི༷ག་པ༷ར་བྱེ༵ད། ཐ༷་མ༷ར་བྲལ་བ་ན་མྱ༷་ང༷ན་༼གྱིས་ཡིད་༽གདུ༷ང་བར་འགྱུ༵ར། 

གནས་སྐབས་དེ༷་ལ༷་སེམས་པ༷་འག༷འ་ཞི༷ག་གི༵ས། ཚེ༷་འདི༷་༼དགེ་བ་སྒྲུབ་པའི་༽དོ༷ན་མེ༷ད་དང་སྡིག་སྡུག་ལ་དུས་འད༷འ་བར་འགྱུ༵ར། ༼ངེས་པར་འཇིག་པར་འགྱུར་བས་༽རྟག༷་པ༷་མེ༷ད་པའི་མཛ༷འ་བཤེ༷ས་ལ་ཞེན་པ་ཉིད་ཀྱི༵ས། རྟག་བརྟན་གཡུ༷ང་དྲུ༷ང་ཆོ༷ས་ཀྱང༷་འཇི༷ག་༼པ་སྟེ་ཉམས་༽པ༷ར་འགྱུ༵ར་ཏེ་མངོན་སུམ་དུ་རྟོགས་པའི་གེགས་བྱེད་ཅེས་པའི་དོན་ཏོ།།

བྱི༷ས་པ་སོ་སོའི་སྐྱེ་བོ་དང་སྐ༷ལ་པ༷་མཉམ༷་པར་སྲེད་པ་ལ་སྤྱོ༷ད་ན༵། འཕགས་པའི་ཆོས་ལས་ཕྱི་རོལ་ཏུ་གྱུར་པའི་ཕྱིར་ངེ༷ས་པ༷ར་ང༷ན་འགྲོ༷ར་འགྲོ༷་འགྱུ༷ར་ཏེ༵། སྐ༷ལ་མི༷་མཉམ༷་པ༷་གཤིན་རྗེས་ཁྲི༷ད་བྱེ༷ད་ན༵། ༼བླང་དོར་མི་ཤེས་པའི་༽བྱི༷ས་པ༷་བསྟེ༷ན་༼པ་སྟེ་འགྲོགས་༽པ༷ས་༼ཕན་བདེའི་རྒྱུ་༽ཅི༷་ཞི༷ག་བྱ༷།། ཞེས་པའོ།། 

བརྟེན་པར་ཡང་མི་ནུས་ཏེ་༼རང་དོན་ཅུང་ཟད་ཙམ་ལ་བརྟེན་ནས་༽སྐ༷ད་ཅི༷ག་གི༷ས་ནི༷་མཛ༷འ་༼བའི་བཤེས་སུ་༽འགྱུ༷ར་ལ༵། ༼རྒྱུ་ཅུང་ཟད་ཙམ་ལ་དམིགས་ནས་༽ཡུ༷ད་ཙ༷མ་གྱི༷ས་ནི༷་༼མི་མཐུན་པའི་༽དགྲ༷ར་ཡ༷ང་འགྱུ༵ར། ༼སེམས་༽དག༷འ་བ༷འི་གན༷ས་ཆོས་ལ༷་སྦྱར་ཀྱང་ཁྲོ༷་བྱེ༷ད་པ༵ས། ༼ལས་ཐ་དད་པའི་དབང་གིས་སྐྱེ་གནས་སོ་སོར་འགྲོ་བས་ན་༽སོ༷་སོ༷འི་སྐྱེ༷་བོ༷་མགུ༷་བར་དཀ༵འ།།

ཕ༷ན་པའི་བླང་དོར༷་སྨྲ༷ས་ན༷་ཁྲོ༷་བར་བྱེ༷ད། ཁྱོད་ལ་ཅི་བཅོལ་ཞེས་བད༷ག་ཀྱང༷་ཕ༷ན་ལ༷ས་ཟློ༷ག་པ༷ར་བྱེ༷ད། དེ༷་ད༷ག་ང༷ག་ནི༷་མཉན་ན་སྡིག་པ་ལ་སྦྱོར་ཞིང་མ༷་མཉ༷ན་ན༵། ཁྲོ༷་བ༷ས་༼ལས་དེས་བསྐུལ་ནས་བྱིས་པ་དེ་༽ ང༷ན་འགྲོ༷ར་འདོ༷ང་བར་འགྱུ༵ར།། 

༼འཕགས་མིན་གྱི་གང་ཟག་བདག་པས་རིགས་དང་རིགས་སོགས་༽མཐོ༷་༼བ་༽ལ༷་༼མི་བཟོད་པའི་༽ཕྲ༷ག་དོ༷ག་༼དང་བདག་དང་༽ཉམ༷ས་ལ༷་འགྲ༵ན༼པས་རྩོད་པ་དང་༽།། ༼བདག་བས་༽དམ༷ན་ལ༷་༼ང་མཆོག་གོ་སྙམ་དུ་༽ང༷་རྒྱ༷ལ་བསྟོ༷ད་ན༷་དྲེ༵གས།། མི༷་སྙན༷་བརྗོ༷ད་ན༷་༼བདག་གི་ཉེས་པ་བསྒྲགས་སོ་ཞེས་༽ ཁོ༷ང་ཁྲོ༷་སྐྱེ༵།།༼དུས་༽ན༷མ་ཞི༷ག་བྱི༷ས་ལ༷ས་༼ཕུགས་སུ་༽ཕ༷ན་པ༷་ཐོ༵བ༼སྟེ་མི་ཐོབ་བོ༽།། 

བྱི༷ས་དང་འགྲོ༷གས་ན༷་བྱི༷ས་པ༷་ལ༵ས།། བད༷ག་བསྟོ༷ད་གཞ༷ན་ལ༷་སྨོ༷ད་པ༷་ད༵ང་། འཁོ༷ར་བར་དག༷འ་བ༷་འདུ་འཛིའི༷་གཏ༷མ་ལ༷་སོ༵གས། མི༷་དགེ༷་ཅི༷ས་ཀྱང༷་ངེ༷ས་པ༷ར་འབྱུ༵ང་། 

དེ༷་ལྟར༷་ན་བད༷ག་དང་གཞ༷ན་བསྟེ༷ན་པ༵། དེ༷ས་ནི༷་༼མི་དགེ་བ་བསད་པས་རང་གཞན་༽ཕུ༷ང་བར་འགྱུ༷ར་བར་ཟ༵ད་དེ། དེ༷ས་ཀྱང༷་བད༷ག་དོ༷ན་དགེ་བ་མ༷་བྱས༷་ལ༵། བད༷ག་ཀྱང༷་དེ༷་དོ༷ན་ཕན་པར་མི༷་འགྱུ༷ར་བ༵ས་སོ།། ཟླ་བ་སྒྲོན་མའི་མདོ་ལས། བྱིས་པར་གྱུར་པ་དེ་དག་ནི།།སྡིག་པ་མི་བྱེད་ཡོང་མེད་དེ།།ཕྱི་མའི་དུས་ན་དེ་དག་དང་། ཁྱོད་ནི་བསྟེན་པར་མི་བྱེད་ཅིག །ཅེས་གསུངས་སོ། 

དེས་ན་བྱི༷ས་ལ༷ས་ཐ༷ག་རི༷ང་བྱོ༷ལ་བར་བྱ༷། གལ་ཏེ་ཕྲ༷ད་ན༷་ངོ་འཛུམ་མི་སྡུད་པར་དག༷འ་བ༷ས་མགུ༷་བྱས༷་ཏེ༵། ཧ་ཅང་འདྲི༷ས་ཆེ༷ན་༼པོས་ཆགས་པ་༽ཉི༷ད་དུ༷་མི༷་འགྱུ༷ར་བ༵ར། ཆགས་སྡང་མེད་པ་ཐ༷་མ༷ལ་པ༷་ཙ༷མ་ལེ༷གས་པ༷ར་བྱ༷། 

༼དཔེར་ན་༽བུ༷ང་བ༷ས་མེ༷་ཏོ༷ག་གི་སྦྲ༷ང་རྩི༷་ལེན་པ་བཞི༵ན། དགེ་བའི་བཤེས་གཉེན་ནམ་སྦྱིན་བདག་འོས་པ་ལས་ཆོས་དང་ཆོ༷ས་ཀྱི༷་དོ༷ན་མཐུན་རྐྱེན་བསོད་སྙོམས་ཙ༷མ་བླང༷ས་ན༷ས་ནི༵། ༼འགྲོ་བ་༽ཀུ༷ན་ལ༷་སྔོ༷ན་ཆ༷ད་མ༷་མཐོ༷ང་བཞི༵ན།།འདྲི༷ས་པ༷་༼ཉིད་ངོ་ཤེས་པ་དང་རེ་བ་༽མེ༷ད་པ༷ར་གན༷ས་པ༷ར་བྱ༷་སྟེ། དཀོན་མཆོག་སྤྲིན་ལས། ནམ་དེའི་དོན་སྒྲུབ་པར་གྱུར་གྱི་བར་དུ་བསོད་སྙོམས་ལ་སྤྱོད་དེ། གཞན་དུ་ན་གནས་གང་ན་ཁྱི་ཟ་བའམ། བ་དྲུས་མའམ་དུད་འགྲོའི་སྐྱེ་གནས་སུ་གཏོགས་པ་རང་བཞིན་གྱིས་ངང་ཚུལ་པའི་སྲོག་ཆགས་སམ། བུད་མེད་དང་སྐྱེས་པ་དང་ཁྱེའུ་དང་བུ་མོ་རྐྱལ་ཀ་བྱ་བའི་བསམ་པ་ཅན་ཡོད་པ་སྨད་པའི་གནས་ཐམས་ཅད་ཐམས་ཅད་ཀྱི་ཚེ་ཡོངས་སུ་སྤོང་ངོ་། ཞེས་གསུངས་སོ།། 

རྙེད་བཀུར་གྱི་གཡེང་བ་ཡང་སྤངས་ཏེ་བད༷ག་ནི༷་༼སྣམ་སྦྱར་ལ་སོགས་པའི་༽རྙེ༷ད་མ༷ང་༼པོ་ཅན་དང་སྐྱེ་བོ་མང་པོས་༽བཀུ༷ར་སྟི༷༼ས་མཆོད་པ་༽བྱས༷། བད༷ག་ལ༷་༼སྐྱེ་བོ་༽མ༷ང་པོ༷་དག༷འ་བོ༷་ཞེ༵ས།། འདི༷་འདྲ༷འི་བསྙེ༷མས་དང་དྲེགས་པ༷་འཆ༷ང་གྱུ༷ར་ན༵། ཤི༷་བ༷འི་འོ༷ག་ཏུ༷་༼མ་བསམ་པར་གློ་བུར་དུ་༽འཇི༷གས་པ༷་༼སྟེ་སྡུག་བསྔལ་༽སྐྱེ༵།། 

དེ༷་བ༷ས་༼སྡུག་བསྔལ་ལ་བདེ་བར་༽རྣམ༷་པ༷ར་རྨོ༷ངས་པའི་ཡི༵ད།། ༼རྙེད་སོགས་༽ག༷ང་དང་ག༷ང་ལ༷་ཆ༷གས་གྱུ༷ར་པ༵།།༼ཆགས་སོགས་༽དེ༷་དང་དེ༷་བསྡོ༷ངས་ནས་རྣམ་སྨིན་གྱི་དུས་ན་སྟོ༷ང་འགྱུ༷ར་དུ༵། སྡུ༷ག་བསྔ༷ལ་༼གྱི་རྒྱུད་ངོ་བོ་༽ཉི༷ད་དུ༷་འགྱུ༷ར་ཞི༷ང་ལྡ༵ང་། 

དེ༷་བ༷ས་མཁ༷ས་པ༷ས་༼རྙེད་སོགས་ལ་༽ཆ༷གས་མི༷་བྱ༷།། ཆ༷གས་པ༷་ལ༷ས་ནི༷་འཇི༷གས་པ༷་སྐྱེ༵།། ཞེན་ཡུལ་འདི༷་ད༷ག་༼མི་རྟག་པས་༽ ར༷ང་བཞི༷ན་འདོ༷ར་༼ཞིང་ཉམས་པར་༽འགྱུ༷ར་བ༵ས། ༼བློ་མི་འཇུག་པར་༽བརྟན༷་པ༷ར་གྱི༷ས་ཏེ༷་ར༷བ་ཏུ༷་རྟོ༵གས།། 

གལ་ཏེ་ཆགས་ཞེན་ལས་རྙེ༷ད་པ༷་ད༷ག་ནི༷་མ༷་བྱུ༷ང་ཞི༵ང་། གྲ༷གས་དང་སྙན༷་པ༷་བྱུ༷ང་གྱུ༷ར་ཀྱང༷་། འཆི་དུས་རྙེ༷ད་དང་གྲ༷གས་པའི་ཚོ༷གས་བཅ༷ས་ཏེ༵། ག༷ང་དུ༷་འགྲོ༷་བ༷འི་གཏོ༷ལ་མེ༷ད་དོ༵༼གར་འགྲོ་མི་ཤེས་སོ༽།། 

རྙེད་བཀུར་མེད་པ་ལ་འགའ་ཞིག་གིས་འཕྱ་བར་འགྱུར་རོ་སྙམ་ན་བདེན་ཏེ་བད༷ག་ལ༷་སྨོ༷ད་པ༷་གཞ༷ན་ཡོ༷ད་ན༵། ༼འགའ་ཞིག་གིས་༽བསྟོ༷ད་པ༷ས་བད༷ག་དག༷ར་ཅི༷་ཞི༷ག་ཡོ༵ད།། བད༷ག་ལ༷་བསྟོ༷ད་པ༷་གཞ༷ན་ཡོ༷ད་ན༵།། སྨད༷་པ༷ས་མི༷་དག༷འ་ཅི༷་ཞི༷ག་ཡོ༵ད༼དེ་མེད་དོ་༽ ཅེས་སོ།། 

ཐམས་ཅད་མགུ་བར་བྱེད་དོ་ཞེ་ན་སེམས་ཅ༷ན་ལས་སྣ་ཚོགས་སྤྱད་པས་འབྲས་བུ་མོ༷ས་པ༷་སྣ༷་ཚོ༷གས་པ༵་རྣམས། རྒྱ༷ལ་བ༷ས་ཐབས་ལ་མཁས་པས་ཀྱང༷་ནི༷་མི༷་མགུ༷་ན༵། བད༷ག་འདྲ༷་ང༷ན་པ༷ས་༼མི་ཤེས་པས་མགུ་མི་ནུས་པ་༽སྨོ༷ས་ཅི༷་དགོ༵ས ༼ཏེ་མི་ནུས་པའི་ཕྱིར་རོ༽།། དེ༷་བ༷ས་རེ་ཤིག་འཇི༷ག་རྟེ༷ན་༼གྱི་སྤྱོད་པ་ལ་སེམས་པའི་༽བས༷མ་པ༷་གཏ༵ང་ཞིང་དབེན་པ་བསྟེན་ཏོ།། 

མ་བཏང་ཡང་སེམས་ཅ༷ན་རྣམས་ནི་རྙེ༷ད་པ༷་མེ༷ད་པ༷་ལ་བསོད་ནམས་དམན་པའོ་ཞེས་སྨོ༵ད་ཅིང་། རྙེ༷ད་པ༷་ཅ༷ན་ལ༷་ལོག་འཚོ་བསགས་པའོ་ཞེས་མི༷་སྙན༷་བརྗོ༵ད། ར༷ང་བཞི༷ན་འགྲོ༷གས་དཀ༷འ་དེ༷་ད༷ག་གི༵ ། ༼རང་ཉིད་ལ་༽དག༷འ་བ༷་ཇི༷་ལྟར༷་སྐྱེ༷་བར་འགྱུ༵ར༼ཏེ་མི་འགྱུར་རོ༽།། 

ག༷ང་ཕྱི༷ར་བྱི༷ས་པ༷་ར༷ང་དོ༷ན་ནི༵།།༼གྲུབ་པ་༽མེ༷ད་པ༷ར་ཅི་བྱས་ཀྱང་དག༷འ་བ༷་མི༷་འབྱུ༷ང་བ༵ས། བྱི༷ས་པ༷་འག༷འ་ཡ༷ང་༼མཛའ་༽བཤེ༷ས་མི༷ན་ཞེ༵ས།། དེ༷་བཞི༷ན་གཤེ༷གས་པ༷་རྣམ༷ས་ཀྱི༷ས་གསུ༵ངས་ཏེ། ཇི་སྐད་དུ། ཏིང་ངེ་འཛིན་རྒྱལ་པོའི་མདོ་ལས། བྱིས་པའི་རང་བཞིན་ངོ་བོ་ཐ་དད་དེ།། སོ་སོའི་སྐྱེ་བོ་ནམ་ཡང་བཤེས་མིན་ཞེས།། བྱིས་པ་རྣམས་ཀྱི་ངོ་བོ་ཉིད་ཤེས་ནས།། མཁས་འདིར་བྱིས་པ་རྣམས་ལ་ཡིད་མི་རྟོན།། ཞེས་སོ།། 

ད་ནི་དབེན་པ་ལ་སྤྲོ་བ་བསྐྱེད་པ་སྟོན་ཏེ། གྲོགས་ནི་ན༷གས་༼ཁྲོད་༽ན༷་རི༷་དྭ༷གས་བྱ༷་རྣམ༷ས་ད༵ང་། ༼ལྗོན་༽ཤི༷ང་རྣམ༷ས་མི༷་སྙན༷་༼པ་སྨོད་ཚིག་༽བརྗོ༷ད་མི༷་བྱེ༵ད།། ༼བསམ་པ་མི་མཐུན་པ་དང་བྲལ་བས་༽འགྲོ༷གས་ན༷་བདེ༷་བ༷་དེ༷་ད༷ག་ད༵ང་། ན༷མ་ཞི༷ག་ལྷ༷ན་ཅི༷ག་བད༷ག་གན༷ས་འགྱུ༵ར༼ཞེས་སྨོན་པའོ༽།། 

གནས་ནི་༼མི་མེད་པའི་༽ཕུ༷ག་ག༷མ་ལྷ༷་ཁ༷ང་སྟོ༷ང་པ༷་འ༵མ།། ལྗོ༷ན་ཤི༷ང་དྲུ༷ང་དུ༷་༼ཇི་ལྟར་འདོད་པར་འདུག་༽གན༷ས་བཅ༷ས་ཏེ༵།། ༼དུས་༽ན༷མ་ཞི༷ག་༼ཕྱིས་ལྡོག་པ་མེད་པས་༽རྒྱ༷བ་ཏུ༷་འདུ་འཛི་ལ་མི༷་ལྟ༷་ཞི༵ང་། ཆ༷གས་པ༷་མེ༷ད་པ༷ར་༼གནས་པར་༽འགྱུ༷ར་ཞི༷ག་གུ༵་སྟེ་སྨོན་པའི་གནས་འགའ་ཡང་མེད་པས་སོ།།

༼རིའམ་ནགས་ཀྱི་༽ས༷་ཕྱོ༷གས་༼སུས་ཀྱང་༽བད༷ག་གི༷ས་༼ཡོངས་སུ་༽གཟུ༷ང་མེ༷ད་པ༵ར།།༼ཆེད་དུ་མ་བྱས་པའི་༽ ར༷ང་བཞི༷ན་གྱི༷ས་ནི༷་ཡ༷ངས་རྣམ༷ས་སུ༵།།༼གཞན་དབང་དུ་མ་སོང་བས་༽ར༷ང་དབ༷ང་སྤྱོ༷ད་ཅི༷ང་༼བདག་འཛིན་མེད་པས་༽ཆ༷གས་མེ༷ད་པ༵ར།། ན༷མ་ཞི༷ག་བད༷ག་ནི༷་གན༷ས་པ༷ར་འགྱུ༵ར།། 

ཡོ་བྱད་ནི་རྫའི་ལྷུ༷ང་བཟེ༷ད་ལ༷་སོ༷གས་༼ཡོ་བྱད་༽ཉི༷་ཚེ༷་བའི་དོན་ནུས་ཙམ་ད༵ང་། རྐུ༷ན་པོ་ལ༷་མི༷་མཁོ༷འི་༼ཕྱན་དར་ཁྲོད་ཀྱི་༽གོ༷ས་འཆ༷ང་ཞི༵ང་། ལུ༷ས་འདི༷་༼གསོན་པ་ལ་མི་ལྟ་བས་༽སྦ༷་བར་མ༷་བྱས༷་ཀྱང༷་། ༼བསྲུང་མི་དགོས་པའི་ཕྱིར་༽འཇི༷གས་མེ༷ད་གན༷ས་པ༷ར་ན༷མ་ཞི༷ག་འགྱུ༵ར།།ཞེས་པ་སྟེ། དྲག་ཤུལ་ཅན་གྱིས་ཞུས་པར། སྐད་ཅིག་གཅིག་ལ་ཡང་རྙོག་པ་དང་འགྲོགས་པར་མི་བྱ་བའི་ངུར་སྨྲིག་རྣམས་བཅང་བར་བྱ་སྟེ། ཞེས་གསུངས་སོ།། 

བསམ་པ་ནི་དུ༷ར་ཁྲོ༷ད་༼དེར་མཐར་འགྲོ་དགོས་པའི་ཕྱིར་ཏེ་༽སོ༷ང་ན༷ས་གཞ༷ན་ད༷ག་གི༵ ། ༼སྔར་ཤི་བའི་༽རུ༷ས་གོ༷ང་ད༷ག་དང་བད༷ག་གི༷་ལུ༵ས།།འཇི༷ག་པའི་ཆོ༷ས་ཅ༷ན་༼ཏེ་རང་བཞིན་༽ད༷ག་ཏུ༷་ནི༵།། ༼དུས་༽ན༷མ་ཞི༷ག་མགོ༷་སྙོ༷མས་བྱེ༷ད་པ༷ར་འགྱུ༵ར།།བསམས་ན་

༼མགོ་སྙོམས་པར་བྱེད་པ་ཡང་༽བད༷ག་གི༷་ལུ༷ས་ནི༷་འདི༷་ཉི༷ད་ཀྱང༷་། རུལ་པ་ག༷ང་གི༷་དྲི༷་༼ཤིན་ཏུ་ང་བ་༽ཡི༷ས་༼ལྕེ་སྤྱང་དང་༽ཝ༷་༼ཟས་དོན་དུ་གཉེར་བ་༽ད༷ག་ཀྱང༷་། ༼བཟོད་པར་དཀའ་བས་༽དྲུ༷ང་དུ༷་ཉེ༷ར་འགྲོ༷་མི༷་འགྱུ༷ར་བ༵།། ༼ཚུལ་༽ དེ༷་ལྟ༷་བུ༷ར་ནི༷་འགྱུ༷ར་བར་འོ༵ང་༼སྙམ་དུ་སེམས་པའོ༽།། 

འཁྲུལ་ངོར་ལུ༷ས་འདི༷་གཅི༷ག་པུ༷་བྱུ༷ང་བ༷་ཡ༵ང་། ༼ལུས་དང་༽ལྷ༷ན་ཅི༷ག་༼ཏུ་༽སྐྱེ༷ས་པའི་ཤ༷་རུ༷ས་ད༵ག། ཞི༷ག་སྟེ༷་སོ༷་སོ༷ར་༼འབྲལ་ཞིང་༽འགྱེ༷ས་འགྱུ༷ར་ན༵།། མཛ༷འ་བ༷་གཞ༷ན་འགྱེས་པ་ལྟ༷་ཅི༷་ཞི༷ག་སྨོ༵ས། 

༼གྲོགས་རྣམས་དང་སྐྱེ་འཆི་ཐུན་མོང་དུ་མི་བྱེད་དེ་༽སྐྱེ༷་ན༷འང་༼རང་༽གཅི༷ག་པུ༷ར་སྐྱེ༷་འགྱུ༷ར་ཞི༵ང་། འཆི༷་ན༷འ༷ང་དེ༷་ཉི༷ད་གཅི༷ག་འཆི༷་སྟེ༷།། ལས་ཐ་དད་པའི་ཕྱིར་སྡུ༷ག་བསྔ༷ལ་སྐ༷ལ་གཞ༷ན་༼ཆགས་ཡུལ་བུ་ལ་སོགས་པས་༽མི༷་ལེ༷ན་ན༵། དགེ་བ་ལ་གེ༷གས་བྱེ༷ད་༼པའི་༽མཛ༷འ་བ༷ས་ཅི༷་ཞི༷ག་བྱ༷། 

འགྱེས་པའི་དཔེ་ལ༷མ་ད༷ག་ཏུ༷་ནི༷་ཞུ༷གས་པ༷་རྣམ༷ས། ཇི༷་ལྟར༷་གན༷ས་ནི༷་ལྷན་ཅིག་འཛི༷ན་བྱེ༷ད་ལྟར༷། དེ༷་བཞི༷ན་སྲི༷ད་པའི་༼འཁོར་བའི་༽ལ༷མ་ཞུ༷གས་པ༷འ༵ང་། སྐྱེ༷་བ༷འི་གན༷ས་ནི༷་རིས་མཐུན་ཡོ༷ངས་སུ༷་འཛི༵ན། 

ཤི་བ་ན་འཇི༷ག་རྟེ༷ན་༼གཉེན་ལ་སོགས་པ་མྱ་ངན་གྱིས་༽ཀུ༷ན་ན༷ས་གདུ༷ང་བཞི༷ན་དུ༵། ༼དུས་༽ཇི༷་སྲི༷ད་སྐྱེ༷ས་བུ༷་བཞི༷་ཡི༷ས་ནི༵།། གནས་དེ༷་ལ༷ས་དེ༷་ནི༷་མ༷་བཏེ༷ག་༼མ་བཏོན་༽པ༵། དེ༷་སྲི༷ད་དུ༷་ནི༷་མ་འདུག་པར་ན༷གས་སུ༷་སོ༵ང་༼ཤིག༽། 

མཚམས་སྦྱོར་ནི། ༼ཆགས་པའི་༽བཤེ༷ས་མེ༷ད་༼ཁོང་ཁྲོ་བས་༽འཁོ༷ན་པ༷འ༷མ་མེ༷ད་བྱས༷་ན༵ས།། ལུ༷ས་འདི༷་གཅི༷ག་པུ༷་དབེ༷ན་གན༷ས་གང་ཡིན་པ་དེ༵། སྔ༷་ན༷ས་ཤི༷་དང་འདྲ༷ར་བརྩི༷ས་ན༵ས།། ཤི༷་ན༷འ༷ང་ཤུལ་ན་མྱ༷་ང༷ན་བྱེ༷ད་པ༷་མེ༵ད། 

དྲུ༷ང་ན༷་འཁོ༷ད་པ༷་བྱ་དང་རི་དྭགས་སུ༷་ད༷ག་ཀྱང༷་། ངུད་མོ་དང་སྨྲེ་སྔགས་ཀྱི་མྱ༷་ང༷ན་གནོ༷ད་པ༷་བྱེ༷ད་མེ༷ད་པ༵ས། ༼འཆི་བ་པོ་༽འདི༷་ཡི༷་སང༷ས་རྒྱ༷ས་རྗེ༷ས་དྲན༷་དང་སོ༵གས་པའི་སྒྲས་དེ་ཁོ་ན་ཉིད་ཡིད་ལ་བྱེད་པའམ། ཆོས་རྗེས་སུ་དྲན་པ་རྣམས་༼གམ་ན་འདུག་པ་༽སུ༷ས་ཀྱང༷་གཡེ༷ངས་པ༷ར་འགྱུ༷ར་བ༷་མེ༵ད་པས་དགེ་བ་འབའ་ཞིག་ལ་མཚམས་སྦྱོར་རོ།། 

དེ༷་བ༷ས་ཤི༷ན་ཏུ༷་མདངས་དག༷འ་༼བ་སྟེ་བདེ་བ་བསྐྱེད་པས་ཉམས་དགའ་༽བ༵འི།། ན༷གས་ཚ༷ལ་༼འཚོ་བ་སྒྲུབ་སླ་བས་༽ཚེ༷གས་ཆུ༷ང་བདེ༷་སྐྱི༷ད་ཅི༵ང་། ༼སྒོ་གསུམ་གྱི་རྣམ་པར་༽གཡེ༷ང་བ༷་ཐ༷མས་ཅ༷ད་ཞི༷་བྱེ༷ད་པ༵ར།། བད༷ག་ཉི༷ད་གཅི༷ག་པུ༷་༼ཆགས་པ་མེད་པར་༽གན༷ས་པ༷ར་བྱ༷།། ཟླ་བ་སྒྲོན་མའི་མདོ་ལས། གྲོང་དང་གྲོང་ཁྱེར་དག་ལ་དགའ་སྤོངས་ལ།། རྟག་ཏུ་དབེན་དང་ནགས་ཁྲོད་བསྟེན་པར་གྱིས།། བསེ་རུ་ལྟ་བུར་རྟག་ཏུ་གཉིས་མེད་བྱོས།། རིང་པོ་མི་ཐོགས་ཏིང་འཛིན་མཆོག་ཐོབ་འགྱུར།། ཞེས་གསུངས་པའོ།། 

བས༷མ་པ༷་གཞ༷ན་རྣམ་རྟོག་ནི༷་ཀུ༷ན་ནས་བཏ༷ང་སྟེ༷། བད༷ག་ལ༷་སེམས་པ༷་གཅི༷ག་པུ༷་རྩེ་གཅིག་པ་ཡི༵ས། སེམས་ནི༷་༼ཞི་གནས་ལ་༽མཉམ༷་པ༷ར་བཞ༷ག་ཕྱི༷ར་ད༵ང་། དམིགས་པ་ལ་ཡང་ནས་ཡང་དུ་སྦྱོར་བས་༼སེམས་༽དུ༷ལ་བར་བྱ༷་ཕྱི༷ར་བརྩོ༷ན་ཏེ་བསྒོམ་པ༷ར་བྱའོ༵།། 

འཇི༷ག་རྟེ༷ན་༼ཚེ་༽འདི༷་དང་ཕ༷་རོ༷ལ་ཏུ༷འ༵ང་། འདོ༷ད་པ༷༼འི་ཡོན་ཏན་ལྔ་པོ་༽རྣམ༷ས་ནི༷་༼བརྟེན་པ་ན་༽ ཕུ༷ང་ཁྲོ༷ལ་བསྐྱེ༵ད་པ་ཡིན་ཏེ། ༼ཚེ་༽འདི༷ར་ནི༷་བས༷ད་དང་བཅི༷ང་དང་གཅོ༵ད་པ་སྒྲུབ་ཅིང་། ཕ༷་རོ༷ལ་ཏུ༷་ནི༷་དམྱལ༷་སོ༷གས་བསྒྲུ༵བ་པའི་ཕྱིར་འདོད་པ་ལ་འཕྲོ་བའི་རྣམ་རྟོག་དགག་གོ་ཞེས་པ་སྤྱིར་བསྟན་པའོ།། 

ཁྱད་པར་དུ་སེམས་ཅན་ལ་འཕྲོ་བ་དགག་པར་བཞེད་ནས། གཉེན་འཐམ་པའི་ཕོ༷་ཉ༷་དང་ཕོ༷་ཉ༷་མོ༷་རྣམས་ལ༷་སྔོ༵ན། ཁྱིམ་ཐབ་ག༷ང་ཐོབ་བྱའི་ཕྱི༷ར་ལན་དུ༷་མ༷ར་གསོ༷ལ་བཏ༷བ་ཅི༵ང་། ༼འཇིག་རྟེན་ཕ་རོལ་ཏུ་གནོད་པའི་༽སྡི༷ག་པ༷་རྣམ༷ས་ས༷མ་༼འདིར་གནོད་པའི་༽གྲ༷གས་མི༷ན་པ༵།། ༼འདོད་པ་བརྟེན་པ་གང་༽ག༷ང་གི༷་དོ༷ན་དུ༷འང་མ༷་འཛེ༷མས་པ༵ར།། 

འདི་ཕྱི་ཀུན་ཏུ་འཇི༷གས་པ༷་ལ༷་ཡ༷ང་བད༷ག་ཞུ༷གས་ཤི༵ང་། དེའི་དོན་དུ་༼ནོར་༽རྫ༷ས་ཀྱང༷་ཟ༷ད་པ༷ར་བྱས༷་གྱུ༷ར་ཏེ༵། ཁྱིམ་ཐབ་ག༷ང་ལ༷་ཡོ༷ངས་སུ༷་འཁྱུ༷ད་པ༷ས་ན༵། མཆོ༷ག་ཏུ༷་དག༷འ་བའི་རོ་མྱོང་བར་འགྱུ༷ར་དུ་རེ་བ་ལས་འཁྱུད་བྱ་དེ༷་ད༷ག་ཉི༵ད། 

ཚིགས་སུམ་བརྒྱ་དྲུག་ཅུ་འབྲེལ་བའི་ཀེ༷ང་རུ༷ས་ཉི༷ད་ཡི༷ན་གཞ༷ན་མི༷ན་པ༵་དེ། དང་པོ་ནས་ར༷ང་དབ༷ང་བ་དང་ནི༷་བད༷ག་གིར་གཟུང་བའང་མི༷ན་པ་ལ༵། དང་པོར་ར༷བ་ཏུ༷་འདོ༷ད་ཅི༷ང་ཕྱིས་ཡོ༷ངས་ཞེ༷ན་ན༵ས། ཅི༷་ཕྱི༷ར་མྱ༷་ང༷ན་འད༷ས་མི༷་འགྲོ༵།། ཞེས་པ་སྟེ་དེ་ལ་འཕྲོ་བ་བཀག་ནས་བསམ་གཏན་སྒོམ་པར་གྱུར་ཅིག་སྙམ་དུ་དགོངས་པ་ནི་འཆད་འགྱུར་ལ་ཡང་ཤེས་པར་བྱའོ།། 

ཁྱིམ་ཐབ་ག༷ང་ཞི༷ག་གི་བྱད་བཞིན་ལྟ་འདོད་པས་དང་པོ༷་འབ༷ད་དེ༷་བཏེ༵ག་ནས། དྲ༷ངས་ཤིང་འཐེན་ཀྱང༷་དེ་ངོ༷་ཚ༷་བས༷་འོ༷ག་ཏུ༷་ལྟ༵་ཞིང་། དུར་ཁྲོད་དུ་མ་སོང་བའི་སྔོ༷ན་ནི༷་དེའི་ལུས་ཀྱི་གནས་ལུགས་མཐོ༷ང་ང༷མ་མ༷་མཐོ༷ང་ཡ༵ང་། ཡུལ་བཅོམ་བརླག་པ་སོགས་ཀྱི་ལུགས་ལ་སེང་རས་ཀྱི་གོ༷ས་ཀྱི༷ས་རིགས་ཀྱི་ཆུང་མའི་གདོ༷ང་ནི༷་གཡོ༷གས་པ༷ར་གྱུ༵ར་པ་ལ། 

ཁྱོ༷ད་ཉོ༷ན་མོ༷ངས་པའི་དབང་གིས་ལྟ་འདོད་པའི་གདོ༷ང་དེ༷་ནི༵། ད༷་ལྟ༷་དུར་ཁྲོད་ན་མངོ༷ན་སུ༷མ་གྱུ༷ར་པ༷་བཞི༵ན། བྱ༷་རྒོ༷ད་ཀྱི༷ས་༼གཡོགས་མ་རྣམས་༽བས༷ལ་བྱས༷་༼པ་༽མཐོ༷ང་ན༵།། ད༷་ལྟ༷་༼འཇིགས་པས་༽ཅི༷་ཕྱི༷ར་འབྱེ༷ར་༼ཞིང་འབྲོས་༽བར་བྱེ༵ད།། 

སྔོན་གཞ༷ན་རྣམ༷ས་མི༷ག་གི༷ས་ལྟ༷་ན༷་ཡ༵ང་༼ལྟ་བར་མ་བྱེད་ཅེས༽། ག༷ང་ཞི༷ག་༼ཟུར་མིག་ཙམ་གྱི་བལྟ་བ་ཡང་༽ཡོ༷ངས་སུ༷་བསྲུ༷ངས་གྱུ༷ར་པ༵།། ཇི༷་སྲི༷ད་དུ་བསྐྱངས་པའི་ཁྱིམ་ཐབ་དེ༷་ནི༷་དེ༷ང་བྱ་རྒོད་སོགས་ཀྱིས་ཟ༷་ན༵། ཕྲག་དོག་དང་སེ༷ར་སྣ༷་ཅ༷ན་ཁྱོ༷ད་ཅི༷ས་མི༷་བསྲུ༵ང་སྟེ་ངོ་བོ་མཚུངས་པས་ཞེན་པར་མི་འོས་ཤིང་། 

ཤ༷་ཡི༷་ཕུ༷ང་པོ༷ར་འདི༷་མཐོ༷ང་ན༵ས།། བྱ༷་རྒོ༷ད་དང་གཞ༷ན་ལྕེ་སྤྱང་སོགས་ཀྱིས་ཟ༷་བྱེ༷ད་ན༵། གཞ༷ན་༼བྱ་རྒོད་དང་ལྕེ་སྤྱང་སོགས་༽གྱི༷ས་ཟ༷ས་ལ༷་མེ༷་ཏོ༷ག་གི༵ ། ཕྲེ༷ང་བ༷་དང་ཙ༷ན་ད༷ན་གྱི་བྱུག་པ་དང་གོས་དང་རྒྱ༷ན་སྣ་ཚོགས་ཀྱི༷ས་ཅིའི་ཕྱིར་མཆོ༵ད་དེ་འབད་པ་ཡང་འཁྲུལ་ལོ།། 

དུར་ཁྲོད་དུ་རུ༷ས་གོ༷ང་༼མི་སྡུག་ཅིང་འཇིགས་སུ་རུང་བ་༽ཉི༷ད་དུ༷་མཐོ༷ང་ན༷ས་ནི༵། ༼བོང་པ་ལྟར་༽མི༷་མགུ༷ལ་ཡ༷ང་ནི༷་ཁྱོ༷ད་སྐྲ༷ག་ན༵།།ད་ལྟ་རོ༷་ལ༷ངས་མཆན་དུ་ཞུགས་པ་བཞི༷ན་དུ༷་༼རླུང་ལ་སོགས་རྐྱེན་༽འག༷འ་ཡི༷ས་ཀྱང༷་། བསྐྱོ༷ད་པ༷ར་གྱུ༷ར་༼པའི་གནོད་པའི་དུས་༽ན༷་ཅི༷ས་མི༷་འཇི༵གས ༼ཏེ་ཤིན་ཏུ་འཇིགས་པར་རིགས་སོ༽།། 

ག༷ང་ལ༷་པགས་པའམ་གོས་ཀྱིས་གཡོ༷གས་ཀྱང༷་འདི༷་ཙམ་དུ་ཆ༷གས་པ༵་ན། དེ༷་མ༷་གཡོ༷གས་པ་དུར་ཁྲོད་དུ་བོར་བ་ན༷་ཅི༷ས་མི༷་འདོ༵ད་དེ་འདོད་པར་རིགས་པ་ལས། དེ༷་ལ༷་དགོ༷ས་པ༷་མེ༷ད་ན༷་ནི༵།། གཡོ༷གས་པ༷་ལ༷་ཡ༷ང་ཅི༷་ཕྱི༷ར་འཁྱུ༵ད་དེ་ལུས་ལ་ཁྱད་པར་མེད་པའི་ཕྱིར་རོ།། 

གཞན་ཡང་རྒྱུ་ཟ༷ས་ནི༷་གཅི༷ག་པུ༷་ཉི༷ད་ལ༷ས་ནི༵། ཁྱིམ་ཐབ་འདིའི་བཤ༷ང་དང་ཁ༷་ཆུ༷་གཉི་ག་བྱུ༷ང་གྱུ༷ར་ན༵། དེ༷་ལ༷་བཤ༷ང་བ་ལ༷་མི༷་དག༷འ་ཞི༵ང་། ཁ༷་ཆུ༷་ལ༷་ཁྱོ༷ད་མི་འཛེམ་པར་འོ་བྱེད་པ་སོགས་ཅི༷་ཕྱི༷ར་དག༵འ་སྟེ་ཁྱད་པར་མེད་པར་རིགས་སོ།། 

ཤི༷ང་བ༷ལ་ཏེ་རས་བལ་སོགས་རེ༷ག་ན༷་འཇ༷མ་པ༷་ཡི༵ས། སྔ༷ས་དགའ་བར་འོས་པ་ལ༷་དག༷འ་བར་མི༷་བྱེ༷ད་པ༵ར། ༼མི་གཙང་བ་ལས་བྱུང་བའི་༽དྲི༷་ང༷་འཛ༷ག་པ༷་མ༷་ཡི༷ན་ཞེ༵ས། མི་འོས་པ་ལ་ཞེན་པའི་འདོ༷ད་ལྡན༷་རྣམས་མི༷་གཙ༷ང་བ༷འི་གནས་ལུགས་ལ༷་རྨོ༵ངས་པ་སྙིང་རྗེའོ།། 

དེ་འདྲ་མེད་དོ་ཞེ་ན་མ་ཡིན་ཏེ། འདོ༷ད་ལྡན༷་ང༷ན་པ༷་རྨོ༷ངས་པ༷་རྣམ༷ས།། ཤི༷ང་བ༷ལ་རེ༷ག་ན༷་འཇ༷མ་པ༷་བསྟབས་པ་ལ༷འ༵ང་། འདིས་བདག་གི་ཉ༷ལ་པོ༷་སྟེ་འཁྲིག་པའི་ཟླ་བྱ༷་བར་མི༷་ནུ༷ས་ཞེ༵ས། དེ༷་ལ༷་ཁྲོ༷་བ༷་ད༷ག་ཏུ༷་བྱེ༷ད་པ་མཐོང་བའི་ཕྱིར་རོ།། 

ག༷ལ་ཏེ༷་མི༷་གཙ༷ང་བ་ལ་ཆ༷གས་པ་མེ༷ད་དོ་ཞེ་ན༵། འོ་ན་རུ༷ས་གཟེ༷བ་རྒྱུ༷ས་པ༷ས་སྦྲེ༷ལ་བ༷་ལ༵། ཤ༷་ཡི༷་འད༷མ་གྱི༷ས་ཞ༷ལ་ཞ༷ལ་བྱས༷་པའི་ཁྱིམ་ཐབ་གཞ༷ན་ཁྱོ༷ད་ཅི༷་ཕྱི༷ར་པ༷ང་དུ༷་འཁྱུ༵ད༼དེ་མི་གཙང་བའི་རང་བཞིན་ཡིན་པའི་ཕྱིར་རོ༽། 

ཁྱོ༷ད་༼རང་༽ཉི༷ད་མི༷་གཙ༷ང་བའི་རྫས་སུམ་ཅུ་སོ་དྲུག་སོགས་མ༷ང་ཡོ༷ད་པ༵། དེ༷་ཉི༷ད་ལ༷་ཁྱོ༷ད་༼དུས་༽གཏ༷ན་དུ་སྤྱོ༷ད་ཅི༵ང་༼ཡོད་པས་དེ་ཉིད་ཀྱིས་དགའ་བར་རིགས་ཀྱི༽། མི༷་གཙ༷ང་རྐྱ༷ལ་བ༷་གཞ༷ན་༼བུད་མེད་ཀྱི་ལུས་༽ད༷ག་ལ༷འ༵ང་། མི༷་གཙ༷ང་༼བ་ལ་༽ བརྐ༷མ་པ༷ས་ཅིའི་ཕྱིར་འདོ༷ད་པ༷ར་བྱེ༵ད།། ཅེས་པ་སྟེ། དཀོན་མཆོག་བརྩེགས་པ་ལས་ཀྱང་། མི་གཙང་བུམ་པ་ཁྲ་བོ་ཞིག། ཁ་དོག་ལྡན་པར་སྣང་མོད་ཀྱི།། ནང་ན་ཧ་ལ་ཧ་ལའི་དུག། དྲག་པོ་ཆེན་པོ་ཡོད་པ་ལྟར།། བུད་མེད་རྒྱན་གྱིས་བརྒྱན་པ་ཡང་། ཁ་དོག་ལྡན་པར་སྣང་མོད་ཀྱི།། ནང་ནི་གཅིན་དང་ཕྱི་སས་གང་། རྐྱལ་བ་རླུང་གིས་གང་བ་བཞིན།། ཞེས་གསུངས་སོ།། 

བདེན་མོད། བད༷ག་ནི༷་ཤ༷་འཇམ་པོ་དང་དབྱིབས་སྡུག་གུ་འདི༷་ལ༷་དག༷འ་བོ་ཞེ༵ས། རེ༷ག་དང་ལྟ༷་བར་འདོ༷ད་ན༷་ཀོ༵། ༼འཇིམ་གོང་ལྟར་༽སེམས་མེ༷ད་པ༷་ཡི༷་ར༷ང་བཞི༷ན་གྱི༵།། ཤ༷་ནི༷་༼ལྟ་བ་དང་རེག་པར་༽ཁྱོ༷ད་ཀོ༷་ཅི༷ས་མི༷་འདོ༵ད་དེ་རེག་བྱ་དང་དབྱིབས་ཡིན་པའི་ཕྱིར་རོ།། 

བདག་འདོ༷ད་པའི་དངོས་པོ་དེ་ནི་སེམས་དང་བཅས་པའོ་ཞེ་ན་གོ་སེམས་ག༷ང་ཡི༷ན་པ༷་དེ༵། ལུས་མེད་པའི་ཕྱིར་རེ༷ག་དང་ལྟ༷་བར་མི༷་ནུ༷ས་ལ༵། ག༷ང་ཞི༷ག་ལྟ་རེག་ནུ༷ས་པ་དེ༷་ཤེ༷ས་པ༷་མི༵ན་པའི་ཕྱིར། འདོད་པའི་དོ༷ན་གཉི་ག་མེ༷ད་བཞིན་དུ་འཁྱུ༷ད་དེ༷ས་ཅི༷་ཞི༷ག་བྱ༷་སྟེ་འཁྲུལ་བ་ཁོ་ནར་བས་སོ།། 

ལར་མི༷་གཙ༷ང་ར༷ང་བཞི༷ན་༼བུད་མེད་༽གཞ༷ན་གྱི༷་ལུ༵ས།། ༼ཁྱོད་ཀྱིས་མི་གཙང་བར་༽མི༷་རྟོ༷གས་༼པ་༽ངོ༷་མཚ༷ར་མི༷་ཆེ༷་ཡི༵།། ར༷ང་ཉི༷ད་༼ཀྱི་ལུས་༽མི༷་གཙ༷ང་༼བའི་རང་བཞིན་༽ཉི༷ད་ཡི༷ན་པ༵།། མངོན་སུམ་དུ་གྱུར་པ་འདི་རྟོ༷གས་པ༷ར་མི༷་འགྱུ༷ར་བའི་ཤེས་རབ་ཅན་ངོ༷་མཚ༷ར་ཆེ༵་ཞེས་བསྟིང་བའོ།། ཤེས་རབ་ཡོད་དོ་ཞེ་ན། 

འོ་ན་༼སྒྲིབ་བྱེད་༽སྤྲི༷ན་བྲ༷ལ་ཉི༷་༼མའི་༽ཟེ༷ར་གྱི༷ས་ཕྱེ༷་བ༵འི། པ༷ད་མ༷་གཞོ༷ན་ནུ༷་ཁ་དོག་དབྱིབས་ལེགས་རེག་བྱར་ལྡན་པ་སྤང༷ས་ན༷ས་ནི༵། མི༷་གཙ༷ང་༼བ་ལ་གཙང་བར་༽ཞེ༷ན་པའི་སེམས་ཀྱི༷ས་ནི༵།།་མི༷་གཙ༷ང་བའི་གཟེ༷བ་བམ་སྣོད་ལ༷་ཅི༷་ཕྱི༷ར་དག༵འ་སྟེ་འདི་གཉིས་ཀྱི་ཁྱད་པར་ཕྱེ་དགོས་སོ།། 

གཞན་ཡང་ས༷་ཕྱོ༷གས་བཤང་གཅི་སོགས་མི༷་གཙ༷ང་གི༷ས་གོ༷ས་པ༵འང་། ག༷ལ་ཏེ༷་རེ༷ག་པ༷ར་མི༷་འདོ༷ད་ན༵འང་། སྐྱེས་པ་བུད་མེད་ག༷ང་ལ༷ས་༼མི་གཙང་བ་༽དེ༷་ནི༷་བྱུ༷ང་བ༷་ཡི༵། ལུ༷ས་ལ༷་ཇི༷་ལྟར༷་ཁྱོ༷ད་རེ༷ག་འདོ༵ད༼དེ་འདོད་པར་མི་རིགས་སོ༽།། 

ག༷ལ་ཏེ༷་༼ས་ཕྱོགས་དེ་༽མི༷་གཙ༷ང་༼བས་གོས་པའི་ཕྱིར་༽ཆ༷གས་༼པས་རེག་པར་འདོད་པ་༽མེ༷ད་ན༵།། མི༷་གཙ༷ང་བའི་ཞི༷ང་མའི་མངལ་ལ༷ས་བྱུ༷ང་གྱུ༷ར་ཅི༵ང་། དེ༷་ཡི༷་ས༷་བོ༷ན་ཁུ་ཁྲག་ཉིད་ཕ་མའི་བཟའ་བཏུང་གི་ནུས་པ་མི་གཙང་བ་དེ༷ས་བསྐྱེ༷ད་པ༵། གཞ༷ན་ཁྱོ༷ད་ཅི༷་ཕྱི༷ར་པ༷ང་དུ༷་འཁྱུ༵ད།། 

མི༷་གཙ༷ང་ལ༷ས་བྱུ༷ང་མི༷་གཙ༷ང་སྲི༵ན་བུ། ཆུ༷ང་ངུ༷འ༷ང་ཁྱོ༷ད་འདོ༷ད་མི༷་བྱེ༷ད་༼དེ་འདོད་པར་འགྱུར་༽ལ༵། །མི༷་གཙ༷ང་མ༷ང་གི༷་ར༷ང་བཞི༷ན་ལུ༵ས།། ༼ཕ་མའི་༽མི༷་གཙ༷ང་བ་ལས་སྐྱེ༷ས་པ༷འ༷ང་འདོ༷ད་པ༷ར་བྱེ༵ད། 

ཁྱོ༷ད་ནི༷་༼ཤིན་ཏུ་རྨོངས་པས་༽ར༷ང་གི༷་མི༷་གཙ༷ང་ལ༵།། སྨོ༷ད་མི༷་བྱེ༷ད་པ༷ར་མ༷་ཟ༷ད་ཀྱི༷།། མི༷་གཙ༷ང་རྐྱ༷ལ་བ༷་ཞེས་བོས་ནས་མི༷་གཙ༷ང་ལ༵། བརྐ༷མ་༼ཞིང་ཞེན་༽པ༷ས་གཞ༷ན་ཡ༷ང་འདོ༷ད་པ༷ར་བྱེ༵ད་དམ་ཞེས་སྲིད་པ་སྟེ་རགས་པའི་ལན་ནི་གདབ་པ་མེད་དོ།། 

ག༷་པུ༷ར་དང་གླ་རྩི་ལ༷་སོ༷གས་ཡི༷ད་འོ༷ང་ད༵ང་། འབྲ༷ས་ཆ༷ན་ད༷ག་ག༷མ་ཚོ༷ད་མ༷འ༷ང་རུ༵ང་། ལན་གཅིག་མིའི་ཁ༷ར་བཅུ༷ག་ཕྱི༷ར་ཕྱུ༷ང་བོ༷ར་བ༷་ཡི༵། ས༷་ཡ༷ང་མི༷་གཙ༷ང་བཙོ༷ག་པ༷ར་འགྱུ༵ར་བའི་འབྲས་རྟགས་ལས་ཀྱང་ཡིད་འབྱུང་ངོ་། 

ག༷ལ་ཏེ༷་མི༷་གཙ༷ང་༼བའི་རང་བཞིན་གྱི་ལུས་༽འདི༷་འདྲ༷་བ༵།། མངོ༷ན་སུ༷མ་གྱུ༷ར་ཀྱང༷་ཐེ༷་ཚོ༷མ་ན༵།། དཀོན་མཆོག་སྤྲིན་ལས། འདི་ལྟ་སྟེ། ལུས་འདི་ལ་སྐྲ་དང་སྤུ་དང་སེན་མོ་དང་རྡུལ་དང་དྲི་མ་དང་པགས་པ་དང་ཤ་དང་རུས་པ་དང་རྩ་རྒྱུས་དང་། མཁལ་མ་དང་སྙིང་དང་མཆིན་པ་དང་གློ་བ་དང་རྒྱུ་མ་དང་གཉེ་མ་དང་ཕོ་བ་དང་སུལ་མང་དང་ལོང་ཀ་དང་མཚེར་པ་དང་། ཕྱི་ས་དང་མཆི་མ་དང་རྔུལ་དང་སྣབས་དང་ངར་སྣབས་དང་ཞག་དང་ཆུ་སེར་དང་རྐང་དང་ཚིལ་དང་མཁྲིས་པ་དང་། བད་ཀན་དང་རྣག་དང་ཁྲག་དང་ཀླད་པ་དང་ཀླད་རྒྱས་དང་གཅིན་རྣམས་ཡོད་དེ། དངོས་པོ་དེ་རྣམས་ལ་བྱང་ཆུབ་སེམས་དཔའ་ཡོངས་སུ་རྟོག་པའི་རང་བཞིན་ཡིན་ཞེས་གསུངས་པ་མི་གཙང་བའི་རྫས་སུམ་ཅུ་རྩ་དྲུག་གི་རང་བཞིན་དུ༷ར་ཁྲོ༷ད་ད༷ག་ཏུ༷་བོ༷ར་བ༷འི་ལུ༵ས། མི༷་གཙ༷ང་༼བའི་གཟུགས་འཇིགས་སུ་རུང་བ་༽གཞ༷ན་ཡ༷ང་བལྟ༷་བར་གྱི༵ས།། 

ག༷ང་ཞི༷ག་པ༷གས་པའི་ཁ༷་ཕྱེ༷་ན༵ས ༼ཡི་དྭགས་ལ་སོགས་པར་འཁྲུལ་ནས༽།། འཇི༷གས་པ༷་ཆེ༷ན་པོ༷་སྐྱེ༷་འགྱུ༷ར་བ༵ར།། ༼དེ་ལ་དེ་ལྟ་བུའི་རང་བཞིན་དུ་༽ཤེ༷ས་ཀྱང༷་ཇི༷་ལྟར༷་དེ༷་ཉི༷ད་ལ༵།། རྟོགས་བཞིན་དུ་ཕྱི༷ར་ཞི༷ང་དག༷འ་བ༷་སྐྱེ༷་བར་འགྱུ༵ར་བ་མི་རིགས་སོ།། 

འོན་ཏེ་དྲི་ཞིམ་པའོ་སྙམ་ན་༼མི་གཙང་བའི་༽ལུས་ལ་བསྐུ༷ས་པའི་དྲི༷་༼ཞིམ་པ་༽དེ༷་ཡ༵ང་། ཙ༷ན་ད༷ན་སོ༷གས་ཡི༷ན་གྱི་གཞ༷ན་ལུས་ཀྱི་དྲི་ནི་མ༷་ཡི༵ན། གཞ༷ན་༼ཙན་དན་༽གྱི༷་དྲི༷་དེ༷ས་གཞ༷ན་༼དྲི་ང་བའི་ལུས་༽ད༷ག་ལ༵།། ཅི༷་ཡི༷་ཕྱི༷ར་ན༷་ཆ༷གས་པ༷ར་བྱེ༵ད།། 

ག༷ལ་ཏེ༷་བརྟགས་ན་ར༷ང་བཞི༷ན་དྲི༷་ང༷་བ༵ས། ལུས་འདི༷་ལ༷་མ༷་ཆ༷གས་ལེ༷གས་མི༷ན་ན༵མ། འཇི༷ག་རྟེ༷ན་ན་ལུས་ལ་གཙང་བའི་དོ༷ན་མེ༷ད་བཞིན་དུ་སྲེ༷ད་ཞེན་གྱི་རྨོངས་པ༷་ད༵ག །ཅེས་བོས་ནས། ཅི༷་སྟེ༷་དེ༷་ལ༷་དྲི༷་ཞི༷མ་སྐུ༵ད་དེ་ལུས་ཀྱིས་དྲི་ཡང་ཆུད་གསན་པར་གྱུར་པའོ།།

འོ༷ན་ཏེ༷་དྲི༷་ཞི༷མ་ཙ༷ན་ད༷ན་ཉིད་ཡིན་ནོ་ཞེ་ན༵། འོ་ན་ལུ༷ས་ལ༷ས་འདི༷ར་ནི༷་རུལ་དྲི་མིན་པ་ཅི༷་ཞི༷ག་བྱུ༵ང་། གཞ༷ན་༼ཙན་དན་༽གྱི༷་དྲི་ཡི༷ས་གཞ༷ན་༼འབྲཻལ་མེད་ཀྱི་ལུས་༽ད༷ག་ལ༵།། ཅི༷་ཡི༷་ཕྱི༷ར་ན༷་ཆ༷གས་པ༷ར་༼དེ་འགལ་ལོ་༽བྱེ༵ད།། 

ག༷ལ་ཏེ༷་གོས་ཀྱིས་མ་གཡོགས་ན་སྐྲ༷་སེ༷ན་༼མ་བྲེག་པས་༽རི༷ང་བ༷་ད༵ང་། སོ༷་སྐྱ༷་དྲི༷་བཅ༷ས་འད༷མ་གྱི༷་དྲི༵ས།། བསྒོ༷ས་པ༷ས་ལུ༷ས་ཀྱི༷་ར༷ང་བཞི༷ན་ནི༵།། གཅེ༷ར་བུ༷་འདྲེག་སྤྱད་དང་ཁྲུས་ལ་སོགས་པས་བྱི་དོར་མ་བྱས་པའི་རང་གཟུགས་ནི་འདྲེ་མོའམ་གཤིན་རྗེ་ལྟ་བུར་འཇི༷གས་པ༷་ཉི༷ད་ཡི༷ན་ན༵་དེའི་དོན་དུ་འབད་པས་ཅི་ཞིག་བྱ་ཞེས་པའོ།། 

ར༷ང་ལ༷་གནོ༷ད་པའི་མཚོ༷ན་རང་གིས་བརྡར་བ་མི་རིགས་པ་བཞི༷ན་དུ༷། དེ༷་འབ༷ད་ཅི༷་ཕྱི༷ར་བྱི༷་དོ༷ར་བྱེ༵ད། ཀྱེ་མ་ཧོ་འདིར་སྲེད་ལྡན་རྣམས་བད༷ག་དང་བདག་གིར་འཛིན་པ་ལ༷་རྨོ༷ངས་ཤིང་ཞེན་པའི་འབ༷ད་པ༷་ཡི༵ས། འདོད་པའི་མྱོས་ཆུ་ཡང་ཡང་འཐུངས་པས་བཟློག་ཐབས་མེད་པར་སྨྱོ༷ས་པ༷་ཚབས་ཆེས༷་པ་ས༷་སྟེང་འདི༷་ཀུ༷ན་ཏུ༷་འཁྲུ༵གས་ཤིང་ཁྱབ་པར་བྱས་སོ་ཞེས་བསྟན་བཅོས་མཁན་པོས་མྱ་ངན་མཛད་པའོ།། 

སླར་ཡང་དཀྱུས་ལ་འཇུག་པར་བཞེད་ནས། ༼རོ་རྣམས་ཀྱི་༽རུ༷ས་གོ༷ང་༼སོ་སོ་ན་གནས་པ་༽འག༷འ་ཞི༷ག་མཐོ༷ང་ན༷ས་ནི༵།། དུ༷ར་ཁྲོ༷ད་དུ༷་ནི༷་རྣམ་པར་བམ་པ་དང་རྣམ་པར་འབུས་གཞིག་པ་དང་རྣམ་པར་རྣགས་པ་དང་རྣམ་པར་དམར་བ་དང་རྣམ་པར་སྔོས་པ་དང་རྣམ་པར་ཟོས་པ་དང་། རྣམ་པར་འཐོར་བ་དང་རུས་པ་དང་རྣམ་པར་ཚིགས་པའི་འདུ་ཤེས་ཏེ། མི་རྟག་པའི་འདུ་ཤེས་དགུ་པོ་བསྒོམས་པས་ཤིན་ཏུ་ཡི༷ད་འབྱུ༷ང་ན༵། ༼དབུགས་རྒྱུ་བས་༽གཡོ༷་བ༷འི་རུ༷ས་གོ༷ང་གི༷ས་ཁྱ༷བ་པ༵འི།། གྲོ༷ང་གི༷་དུ༷ར་ཁྲོ༷ད་ལ༷་དག༷འ་འ༵མ།།ཞེས་དྲིས་པའོ།། 

དེ༷་ལྟ༷་ན་མི༷་གཙ༷ང་བའི་རང་བཞིན་ཉེས་པའི་སྒོ་དུ་མར་གྱུ༷ར་པའི་ཁྱིམ་ཐབ་དེ༷འ༵ང་། དང་པོར་རི༷ན་མེ༷ད་པ༷ར་ནི༷་མི༷་རྙེ༷ད་དོ༵།། བར་དུ་དེ༷་དོ༷ན་བསྒྲུ༷བས་པ༷ས་ཤ༷་ཐ༷ང་ད༵ང་། ཐ་མ་དམྱལ༷་ལ༷་སོ༷གས་པ༷ས་གནོ༷ད་པ༷ར་འགྱུ༵ར་བའི་ཕྱིར་དེ་ལ་རྣམ་རྟོག་འཕྲོ་བ་བཀག་ནས་རྣམ་པར་མི་རྟོག་པའི་བསམ་གཏན་བསྒོམ་པར་གྱུར་ཅིག། 

ད་ནི་ཡོ་བྱད་ལ་འཕྲོ་བའི་རྣམ་རྟོག་ཀྱང་འགོག་པར་བཞེད་ནས་བྱི༷ས་པ༷ས་ནི་ནོ༷ར་འདོད་ཀྱང་སྒྲུབ་ཅིང་སྤེ༷ལ་མི༷་ནུ༷ས་ལ༵། ད༷ར་ལ༷་བ༷བ་ན༷་ཡང་ནོར་འདི༷་ཅི༷ས་བདེ༵་སྟེ་བསག་བསྲུང་གིས་སྡུག་གོ། ནོ༷ར་བསོ༷ག་པ༷་ཡི༷ས་ཚེ༷་གཏུ༷གས་ན༵ས།། རྒ༷ས་ན༷ས་འདོ༷ད་པ༷ས་ཅི༷་ཞི༷ག་བྱ༷་སྟེ་ལོངས་སྤྱད་པར་མི་ནུས་པའི་ཕྱིར་སྐབས་གང་དུ་ཡང་ནོར་ལ་སྙིང་པོ་མེད་པར་བསྟན་པའོ།། 

འདོ༷ད་ལྡན༷་ང༷ན་པ༷་ཞིང་ལས་པ་ལ་སོགས་ཁ༷་ཅི༷ག་ནི༵། ཉི༷ན་ར༷ངས་༼རྩྭ་ཤིང་ལོ་མ་སོགས་ལེན་པའི་༽ལ༷ས་ཀྱི༷ས་༼ལུས་སེམས་༽ཡོ༷ངས་དུ༷བ་སྟེ༷།། ༼ཉི་མ་ནུབ་པ་ན་༽ཁྱི༷མ་དུ༷་འོ༷ངས་ན༷ས་༼ཐང་༽ཆ༷ད་པའི་ལུ༵ས།། རོ༷་དང་འདྲ༷་བར་ཉ༷ལ་༼ཞིང་གཉིད་ལོག་༽བར་བྱེ༵ད་པས་སྡུག་བསྔལ་ལོ།། 

ཚོང་པ་ལ་སོགས་ཁ༷་ཅི༷ག་བྱེ༷ས་༼ཐག་རིང་པོ་༽བགྲོ༷ད་༼པས་ཡོངས་སུ་ངལ་བས་༽ཉོ༷ན་མོ༷ངས་ད༵ང་། ༼དུས་ཡུན་༽རི༷ང་དུ༷་སོ༷ང་བ༷འི་སྡུ༷ག་བསྔ༷ལ་ཅ༵ན༼དག༽།། བུ༷་སྨད༷་འདོ༷ད་བཞི༷ན་བུ༷་སྨད༷་རྣམ༷ས།། ཁྱུ༷ད་ཁོ༷ར་ལོ༷ས་ཀྱང༷་མཐོ༷ང་མི༷་འགྱུ༵ར་བས་འོ་བརྒྱལ་ལོ།། 

ཡང་བད༷ག་ལ༷་ཕ༷ན་འདོ༷ད་གླ་མི་ལ་སོགས་པ་རྣམ༷ས་རྨོ༷ངས་པ༵ས། ནོར་ག༷ང་དོ༷ན་ཉི༷ད་དུ༷་རེ་ཞིག་ལུས་བཙོ༷ངས་པ༷་ཡ༵ང་། གླ་དེ༷་མ༷་ཐོ༷བ་པ༷ར་དོ༷ན་མེ༷ད་པ༵འི། གཞ༷ན་གྱི༷་ལ༷ས་ཀྱི༷་རླུ༷ང་གི༷ས་བད༵ས་ཏེ་ཤི་བ་ཡང་ཡོད་དོ།། 

བྲན་ལ་སོགས་པ་ལ༷་ལ༷་ར༷ང་གི༷་ལུ༷ས་རྩ་བ་ནས་བཙོ༷ངས་ཤི༵ང་། ༼རང་༽དབ༷ང་མེ༷ད་གཞ༷ན་གྱི༷ས་བཀོ༷ལ་གྱུ༷ར་ཏེ༵།། ཆུ༷ང་མ༷་༼དང་བཅས་པ་ལམ་དུ་འགྲོ་བ་ན་ཆུང་མ་༽ད༷ག་ཀྱང༷་བུ༷་བྱུ༷ང་ན༵།། ཤི༷ང་དྲུ༷ང་དགོ༷ན་པ༷་ས་དང་རི་བྲག་དང་ཆུ་ཀླུང་གི་འགྲམ་ལ་སོགས་པར་སྐྱེ་དགོས་པས་བ༷བ་བ༷བ་འབྱུ༵ང་སྟེ་རང་གཞན་གཉི་ག་སྡུག་པ་ཡང་ཡོད་དོ།། 

དམག་མི་ལ་སོགས་པ་འདོ༷ད་པ༷ས་བསླུ༷ས་པའི་གླེ༷ན་པ༷་ད༵ག། ༼རྙེད་པས་༽འཚོ༷་འདོ༷ད་འཚོ༷་བར་བྱ༷འོ༷་ཞེ༵ས།། ༼གསོན་ནམ་མི་གསོན་ཞེས་༽སྲོ༷ག་སྟོ༷ར་དོ༷གས་བཞི༷ན་གཡུ༷ལ་དུ༷་འཇུ༵ག། ཁྱེེ༷་ཕྱི༷ར་དཔོན་པོ་གཏུམ་པོའི་བྲ༷ན་དུ༷འང་འགྲོ༷་བར་བྱེ༷ད་པས་སྡིག་སྡུག་གཏམ་ངན་འབྱུང་བ་ཡང་ཡོད་དོ།། 

དེ་ལྟར་འཁྲུལ་བ་ལ་ཞུགས་པའི་འདོ༷ད་ལྡན༷་ལ༷་ལ༷་༼གཞན་གྱི་ཆུང་མ་དང་ནོར་འཕྲོག་པ་སོགས་ཀྱི་རང་གི་༽ལུ༷ས་ཀྱང༷་༼མཚོན་གྱིས་༽བཅ༵ད། ཁ༷་ཅི༷ག་༼རྒྱལ་པོའི་ཆད་པ་ཕོག་པས་༽གས༷ལ་ཤི༷ང་རྩེ༷་ལ༷་བཙུ༵གས། ཁ༷་ཅི༷ག་མདུ༷ང་ཐུ༷ང་ད༷ག་གི༷ས་བསྣུ༵ན།། ཁ༷་ཅི༷ག་༼ལུས་མེས་༽བསྲེ༷གས་པ༷་ད༷ག་ཀྱང༷་སྣང༷་། 

མདོར་ན་༼དང་པོར་ནོར་མེད་པས་༽བས༷ག་དང་༼བར་དུ་ཆུད་ཟ་བས་༽བསྲུ༷ང་དང་༼ཐ་མར་ཆོམ་རྐུན་སོགས་ཀྱིས་༽བརླ༷ག་པའི་གདུ༷ང་བ༷་ཡི༵ས། ནོ༷ར་ནི༷་ཕུ༷ང་ཁྲོ༷ལ་མཐ༷འ་ཡ༷ས་༼པའི་རྩ་བར་༽ཤེ༷ས་པ༷ར་བྱ༷།། ༼དེས་ན་༽ནོ༷ར་ལ༷་ཆ༷གས་༼ཤིང་ཞེན་༽པ༷ས་༼བསག་བསྲུང་གིས་༽གཡེ༷ངས་པ༷ར་གྱུ༷ར་པ༷་རྣམ༷ས། ༼སྐད་ཅིག་ཙམ་ཡང་ཏིང་ངེ་འཛིན་ལ་གཏད་པའི་སྐབས་མེད་པས་༽སྲི༷ད་པའི་སྡུ༷ག་བསྔ༷ལ་ལ༷ས་གྲོ༷ལ་༼བའི་༽སྐབ༷ས་མེ༷ད་དོ༵།། 

འདོ༷ད་ལྡན༷་རྣམ༷ས་ལ༷་སྔར་བསྟན་པ་དེ༷་ལ༷་སོ༵གས། ཉེ༷ས་དམི༷གས་མ༷ང་ལ༷་ཐོབ་བྱའི་གནོ༷ག་ཆུ༷ང་སྟེ༷། དཔེར་ན་ཤི༷ང་རྟ༷་འདྲེ༷ན་པའི་ཕྱུ༷གས་ད༷ག་གི༵ས། ཐོ༷བ་བྱ་རྩྭ༷་ནི༷་ཁ༷མ་འག༷འ་ཟོ༷ས་པ༷ས་ཉེས་དམིགས་ལུས་པོ་བཅོམ་པ་བཞི༵ན་ནོ།། 

ཐ་ན་ཕྱུ༷གས་ཀྱི༷ས་བསྒྲུ༷བས་ནའ༷ང་མི༷་དཀོ༷ན་པ༵འི། ཟས་གོས་མནོ༷ག་ཆུ༷ང་ག༷ང་ཡི༷ན་དེ༷་དོ༷ན་དུ༵། ད༷ལ་བ༷་ཕུ༷ན་སུ༷མ་རྙེ༷ད་དཀ༷འ་འདི༵།། ༼སྔོན་གྱི་ཉོན་མོངས་དང་༽ལ༷ས་ཀྱི༷ས་མན༷ར་བ༷་རྣམ༷ས་ཀྱི༷ས་༼ཉམས་ཤིང་༽བཅོ༵མ་པ་སྙིང་རྗེའོ།། 

འདོ༷ད་པ༷་འདུས་བྱས་ཡིན་པའི་ཕྱིར་ངེ༷ས་པ༷ར་འཇི༷ག་འགྱུ༷ར་ཞི༵ང་། དེའི་དོན་དུ་སྡིག་པ་བྱས་པས་དམྱལ༷་ལ༷་སོ༷གས་པ༷ར་ལྟུ༷ང་བྱེ༷ད་པ༵། དོན་ཆེ༷ན་པོ༷་མི༷ན་ཕྱི༷ར་འཁོར་བ་ཐོག་མེད་ཀྱི་དུ༷ས་ཀུ༷ན་ཏུ༵། ༼མི་དགེ་བ་སྤྱད་པས་༽དུ༷བ་པའི་ཚེ༷གས་བྱུ༷ང་ག༷ང་ཡི༷ན་པ༵། 

དཀའ་སྤྱད་དེ༷་ཡི༷་བྱེ༷་བ༷༼བརྒྱ༽འི་ཆ༷་ཙ༷མ་གྱི༵། ཚེ༷གས་ཀྱི༷ས་བྱང་ཆུབ་སྤྱོད་པ་ལ་འབད་ན་སང༷ས་རྒྱ༷ས་ཉི༷ད་འགྲུ༷བ་པར་ཡོད་ན༵། འོན་ཀྱང་འདོ༷ད་ལྡན༷་བྱང་ཆུབ་སྤྱོ༷ད་པ༷་བ༵ས། རྒྱུ་དུས་སུ་སྡུ༷ག་བསྔ༷ལ་ཆེ༷་ལ༷་འབྲས་བུ་བྱང་ཆུབ་མེ༵ད་པ་ཕངས་སོ།། 

འབྲས་བུ་དམྱལ༷་སོ༷གས་༼ཀྱི་སྒྲས་དུད་འགྲོ་སོགས་ངན་འགྲོའི་༽སྡུ༷ག་བསྔ༷ལ་བས༷མ་བྱས༷་ན༵། མདོ་ལས་འདོ༷ད་པ༷་རྣམ༷ས་ལ༷་མཚོ༷ན་དང་ནི༵།། དུ༷ག་དང་མེ༷་དང་གཡ༷ང་ས༷་ད༵ང་། དགྲ༷་རྣམ༷ས་ཀྱི༷ས་ཉེས་དམིགས་ཆེ་བའི་དཔེ་མཛད་ཀྱང༷་དཔེ༷ར་མི༷་ཕོ༵ད་དེ། མཚོན་ཆ་ལ་སོགས་པས་ངན་འགྲོར་འཕེན་མི་ནུས་པའི་ཕྱིར་རོ།། 

དེ༷་ལྟར༷་འདོ༷ད་ཡོན་གྱི་ཉེས་དམིགས་ལ༷་སྐྱོ༷་ཞིང་ཡིད་འབྱུང་བར་བྱས༷་ཏེ༵། དབེ༷ན་པ༷་ལ༷་ནི༷་དག༷འ་བ༷་བསྐྱེ༵ད་དོ།། གང་དུ་ཞེ་ན། འཐབ་རྩོ༷ད་དང་ཆགས་སྡང་ཉོ༷ན་མོ༷ངས་ཀྱི༷ས་སྟོ༷ང་ལ༵། རྣམ་རྟོག་ངང་གིས་ཞི༷་བ༷འི་ན༷གས་ཀྱི༷་ན༷ང་ད༷ག་ཏུ༵འོ།། འདི་ལྟ་བུའི་རྒྱལ་པོ་རྣམས་ལོངས་སྤྱོད་ཀྱི་སྐལ་བ་ཕུན་སུམ་ཚོགས་པས་ཙན་དན་གྱིས་བྱུག་པའི་ཁང་བཟངས་སུ་རྒྱན་དང་བཅས་པའི་བསིལ་ཁྲོད་དུ་མས་བསིལ་ཡབ་ནོར་བུའི་ཡུ་བ་ཅན་གཡོ་བའི་བདེ་བ་ལ་སྤྱོད་ཅིང་འཆག་པ་ལ་སོགས་པའི་སྤྱོད་ལམ་བཞི་པོ་ཉམས་སུ་ལེན་པ་ལས་ཀྱང་ཁྱད་པར་འཕགས་པའི་ཕྱིར་དགའ་བར་འོས་པ་སྟེ། དེ་ཅིའི་ཕྱིར་ཞེ་ན། 

བྱང་སེམས་ཆོས་གྱི་སྐ༷ལ་བ་དང་ལྡན༷་པ་དེ་ཟླ༷་འོ༷ད་ཙ༷ན་ད༷ན་ལས་ཆེས་ལྷག་པ་ཉིད་ཀྱི༷ས་བསི༷ལ་བ༵འི། ཡ༷ངས་༼ཞིང་རྒྱ་ཆེ་༽པའི་རྡོ༷་ལེ༷བ་ཁ༷ང་བཟ༷ངས་ལས་ཉམ༷ས་དག༷འ་བ༵ར། ༼བསམ་གཏན་དང་མི་མཐུན་པའི་༽སྒྲ༷་མེ༷ད་ཞི༷་བ༷འི་ན༷གས་རླུ༷ང་རྔ་ཡབ་ལས་ལྷག་པ་གཡོ༷་བ༷་ཡི༵ས། གཞ༷ན་ལ༷་ཕ༷ན་དོ༷ན་སེམས་ཤི༷ང་འཆ༷ག་པ༷་དང་བཞེངས་པ་དང་གཟིམས་པ་དང་བསོད་སྙོམས་ལ་ཡང་རྒྱུ་སྟེ་སྤྱོད་ལམ་བཞི་པོ་ཅི་བདེར༷་བྱེ༷ད་པའི་ཕྱིར་རོ།། 

འདི་ནི་དབེན་པའི་གནས་ཁ༷ང་སྟོ༷ང་ཤི༷ང་དྲུ༷ང་ཕུ༷ག་ད༷ག་ཏུ༵། ག༷ང་དུ༷་འདུག་ཀྱང་རང་ཇི༷་སྲི༷ད་འདོད་འདོ༷ད་གན༷ས་ཤི༵ང་། འཁོར་ལ་སོགས་པའི་༼འདོད་ཡོན༽་ཡོ༷ངས་འཛི༷ན་༼པ་དང་༽བསྲུ༷ང་བ༷འི་སྡུ༷ག་བསྔ༷ལ་སྤང༷ས། གཞན་གྱི་དྲིང་ལ་མི་འཇོག་པས་ལྟོ༷ས་པ༷་མེ༷ད་པ༷ར་བ༷ག་ཡ༷ངས་སྤྱོ༵ད། 

ཆོས་ལ་ར༷ང་དབ༷ང་སྤྱོ༷ད་ཅི༷ང་འདོད་ཡོན་ལ་ཞེན་ཆ༷གས་མེ༷ད་པ༵ས། དགྲ་གཉེན་ག༷ང་དང་ཡ༷ང་ནི༷་འབྲེ༷ལ་མེ༷ད་པ༵འི། ༼གཞན་གྱི་སྡུག་བསྔལ་བྱ་མི་དགོས་པའི་༽ཆོ༷ག་ཤེ༷ས་བདེ༷་༼བ་ལ་ལོངས་༽སྤྱོ༷ད་ག༷ང་ཡི༷ན་པ༵།། ལྷའི་དབ༷ང་པོ༷ས་ཀྱང༷་ནི༷་དེ༷་འདྲ་རྙེ༷ད་པར་དཀ༵འ་སྟེ། དེ་ནི་གནས་དང་ཡོ་བྱད་དང་འཁོར་གྱི་ཡོངས་སུ་འཛིན་པ་ལ་སོགས་པས་སྡུག་བསྔལ་ཞིང་ཟག་བཅས་ལོངས་སྤྱོད་ཀྱིས་ཆོག་མི་ཤེས་པའི་ཕྱིར་རོ།། 

དེ༷་ལ༷་སོ༷གས་པའི་རྣམ༷་པ༷་༼དུ་མ་༽ཡི༵ས།། ༼ལུས་སེམས་༽དབེ༷ན་པའི་ཡོ༷ན་ཏ༷ན་༼བདེ་བ་ཕུན་ཚོགས་ཀྱི་རྒྱུར་༽བས༷མ་བྱས༷་ན༵ས།། མཉམ་བཞག་རྣམ༷་རྟོ༷ག་ཉེ༷་བར་ཞི༷་བ༷འི་ཏིང་ངེ་འཛིན་ད༵ང་། རྗེས་ཐོབ་བྱང་ཆུབ་སེམས་ནི༷་ཟུང་འཇུག་གི་རྒྱུན་གྱི་རྣལ་འབྱོར་བསྒོ༷མ་པ༷ར་བྱའོ༵།། 

བྱང་ཆུབ་ཀྱི་སེམས་བསྒོམ་པ་རྒྱས་པར་འཆད་པ་ལས། བད༷ག་དང་གཞ༷ན་བདེ་བ་འདོད་པ་དང་སྡུག་བསྔལ་མི་འདོད་པ་ཉིད་དུ༷་མཉམ༷་པ༷་ནི༵། ༼བདག་གཞན་རྗེ་བའི་༽དང་པོ༷་ཉི༷ད་དུ༷་འབ༷ད་དེ༷་བསྒོ༵མ་པ་རིགས་ཏེ། བདེ༷་དང་སྡུ༷ག་བསྔ༷ལ་བླང་དོར་གྱི་གནས་སུ་སྒྲུབ་པར་མཉམ༷་པ༷ས་ན༵། སེམས་ཅན་ཐ༷མས་ཅ༷ད་བད༷ག་བཞི༷ན་དུ་གཅེས་པར་བསྲུ༷ང་བར་བྱ༷་བ་བྱང་སེམས་ཀྱི་ཆོས་ཡིན་པའི་ཕྱིར་རོ།། 

རང་གཞན་ཐ་དད་པའི་ཕྱིར་གཞན་ནི་མི་བསྲུང་ངོ་ཞེ་ན། ཁྱབ་པ་མེད་དེ། ལ༷ག་པ༷་ལ༷་སོ༷གས་ཐ་དད་དབྱེ༷་བ༷་རྣམ༷་མ༷ང་ཡ༵ང་། ཡོ༷ངས་སུ༷་བསྲུ༷ང་བྱ༷འི་ལུ༷ས་སུ༷་གཅི༷ག་པ༷་མི་འགལ་བ་ལྟར༷། དེ༷་བཞི༷ན་འགྲོ༷་བ༷འི་སྡུ༷ག་བསྔ༷ལ་ཐ༷་ད༷ད་ཀྱང༷་། ཐ༷མས་ཅ༷ད་བད༷ག་བཞི༷ན་བདེ༷་བ༷་འདོ༷ད་ཉམ༷ས་གཅི༵ག་པའི་ཕྱིར་རོ།། 

ག༷ལ་ཏེ༷་དེ་ལྟ་ན་ཡང་རང་ལ་དངོས་སུ་མི་འབབ་པའི་སྡུག་བསྔལ་བསྲུང་སེམས་མི་སྐྱེའོ་སྙམ་ན། མ་ཡིན་ཏེ། དཔེར་ན། བད༷ག་གི༷་སྡུ༷ག་བསྔ༷ལ་གྱི༵ས། གཞ༷ན་གྱི༷་ལུ༷ས་ལ༷་དངོས་སུ་མི༷་གནོ༷ད་པ༵། དེ༷་ལྟ༷་ན༷འ༷ང་གཞན་དེ༷་ལ་བད༷ག་གི་སྡུ༷ག་བསྔ༷ལ་དེ༵་མཐོང་བ་ལས་བསྲུང་བའི་བསམ་པ་སྐྱེས་ཏེ། ཐོག་མེད་ནས་བད༷ག་ཏུ༷་ཞེ༷ན་པ༷ས་མི༷་བཟོ༷ད་པ་ཉི༵ད་ཀྱི་ཕྱིར་རོ།། 

དེ༷་བཞི༷ན་དུ་གཞ༷ན་གྱི༷་སྡུ༷ག་བསྔ༷ལ་ད༵ག་ཀྱང་། བད༷ག་ལ༷་དངོས་སུ་འབ༷བ་པ༷ར་མི༷་འགྱུ༷ར་བ༵། དེ༷་ལྟ༷་ནའ༷ང་གཞན་གྱི་སྡུག་བསྔལ་དེ༷་བསྲུང་བའི་བསམ་པ་བད༷ག་ལ་ཡང་སྐྱེ་སྟེ་སྡུ༷ག་བསྔ༷ལ་དེ༵། མཐོང་བ་ན་བད༷ག་ཏུ༷་ཞེ༷ན་པ༷ས་བཟོ༷ད་པ༷ར་དཀ༵འ་བའི་ཕྱིར་རོ།། 

དེ་ལྟར་རང་གཞན་གྱི་ཁྱད་པར་བཀག་སྟེ་བདག་གཞན་མཉམ་པར་བསྒོམ་པའི་འཐད་པ་སྒྲུབ་པར་བཞེད་ནས་བད༷ག་གི༷ས་གཞ༷ན་གྱི༷་སྡུ༷ག་བསྔ༷ལ་གང་ཡིན་པ་དེ་བས༵ལ་དགོས་ཏེ། སྡུ༷ག་བསྔ༷ལ་ཡི༷ན་པའི་ཕྱི༷ར་དཔེར་ན་བད༷ག་གི་སྡུ༷ག་བསྔལ་བཞི༵ན་ནོ་ཞེས་པས་སྡུག་བསྔལ་བསྲུང་བྱ་ཉིད་དུ་མཉམ་པར་སྒྲུབ་པ་རང་བཞིན་གྱི་གཏན་ཚིགས་སོ།། གཏན་ཚིགས་འདི་མ་གྲུབ་པ་ཡང་མ་ཡིན་ཏེ། སྡུག་བསྔལ་དུ་མཚུངས་པར་བསྒྲུབས་ཟིན་པའི་ཕྱིར་རོ།། མ་ངེས་པ་ཡང་མ་ཡིན་ཏེ། ཁྱད་པར་མེད་པའི་ཕྱིར་བདག་གིས་སྡུག་བསྔལ་ཡང་སྤང་བྱ་མ་ཡིན་པར་འགྱུར་རོ་ཞེས་བཟློག་ན་གནོད་པ་ཅན་ཡིན་པའི་ཕྱིར་རོ།། དེ་ཉིད་ཀྱི་ཕྱིར་འགལ་བ་ཡང་མ་ཡིན་ནོ།། དེ་བཞིན་དུ་བད༷ག་གི༷ས་གཞ༷ན་ལ༷་ཕ༷ན་པ༷ར་བྱ༷་བ་གང་ཡིན་པ་དེ་བསྒྲུབ་དགོས་ཏེ། སེམས་ཅ༷ན་ཡི༷ན་པའི་ཕྱི༷ར་དཔེར་ན་བད༷ག་གི་ལུ༷ས་ལ་ཕན་འདོགས་པ་བཞི༵ན་ནོ་ཞེས་པ་བདེ་བ་བསྒྲུབ་བྱ་ཉིད་དུ་མཉམ་པར་སྒྲུབ་པའི་གཏན་ཚིགས་སོ།། འདི་ཡང་མ་གྲུབ་པ་ཡང་མ་ཡིན་ཏེ་སེམས་ཅན་གྱི་བདག་ཉིད་ཅན་གྱི་ཕྱོགས་ཆོས་གྲུབ་པའི་ཕྱིར་རོ།། མ་ངེས་པ་ཡང་མ་ཡིན་ཏེ་བདག་ཉིད་ལ་ཡང་ཕན་མི་འདོགས་པར་ཐལ་བའི་ཕྱིར་རོ།། འགལ་བ་ཡང་མ་ཡིན་ཏེ་གཏན་ཚིགས་སྔ་མ་བཞིན་ནོ།། 

ཕན་པ་ཡིན་ཡང་བདག་གཞན་གྱི་ཁྱད་པར་ཡོད་པའི་ཕྱིར་གཞན་གྱི་བདེ་བ་སྒྲུབ་པའི་ཁྱབ་པ་མེད་དོ་ཞེས་སྦྱོར་བ་ཕྱི་མ་ལ་རྒོལ་ན། མ་ཡིན་ཏེ། ག༷ང་ཚེ༷་བད༷ག་དང་གཞ༷ན་གཉི༷་ག༵ ། བདེ༷་བ༷་འདོ༷ད་བྱ་ཉིད་དུ༷་མཚུ༷ངས་པ༷་ལ༵། བད༷ག་དང་གཞན་གྱི་བདེ་བ་སྒྲུབ་མི་སྒྲུབ་ཀྱི་ཁྱད༷་པ༷ར་ཅི༷་ཞིག་ཡོ༷ད་དཻ་ཅི་ཡང་མེད་ན༵། རྒྱུ་ག༷ང་གི་ཕྱི༷ར་བད༷ག་གཅི༷ག་པུའི་བདེ༷་བ༷་སྒྲུབ་པར༷་བརྩོ༵ན་ཏེ་གཞན་གྱི་བདེ་བ་མི་སྒྲུབ་པའི་ངེས་པ་མ་མཐོང་བའི་ཕྱིར་སྐྱོན་མེད་དོ།། 

དེ་བཞིན་དུ་སྡུག་བསྔལ་ཡིན་ཡང་བསལ་བྱའི་ཁྱབ་པ་མེད་དོ་ཞེས་སྦྱོར་བ་སྔ་མ་ལ་ཡང་རྒོལ་ན་མ་ཡིན་ཏེ། ག༷ང་ཚེ༷་བད༷ག་དང་གཞ༷ན་གཉི༷་ག༵ ། སྡུ༷ག་བསྔ༷ལ་མི༷་འདོ༷ད་པ་ཉིད་དུ་མཚུ༷ངས་པ༷་ལ༵། བད༷ག་དང་གཞན་ཁྱད༷་པ༷ར་ཅི༷་ཡོ༷ད་ན༵། རྒྱུ་ག༷ང་ཕྱི༷ར་གཞ༷ན་མི༷ན་བད༷ག་སྲུ༷ང་བྱེ༷ད་དེ་ཁྱད་པར་མི་འཐད་པའི་ཕྱིར་སྡུག་བསྔལ་གང་ཡིན་པ་བསལ་བྱ་ཡིན་པས་ཁྱབ་བོ།། 

ག༷ལ་ཏེ༷་གཞན་དེ༷་ལ༷་སྡུ༷ག་བསྔ༷ལ་བ༵ས། བད༷ག་ལ༷་དེ་དུས་སུ་མི༷་གནོ༷ད་པའི་ཕྱི༷ར་མི༷་བསྲུ༵ང་ངོ་ཞེ་ན། འོ་ན་མ༷་འོ༷ངས་པ༷་ཡི༷་དུས་ན་དམྱལ་སོགས་སྡུ༷ག་བསྔ༷ལ་བྱུང་གིས་དོགས་པ་ཡ༵ང་། ད་ལྟ་དངོས་སུ་གནོ༷ད་པ་མི༷་བྱེ༷ད་ན༷་དེ༷་ཅི༷ས་བསྲུ༵ང་སྟེ་བསྲུང་བའི་ལས་ལ་འབད་པ་མི་བྱེད་པར་ཐལ་ལོ།། མི་འདྲ་སྟེ་གཞན་གྱི་སྡུག་བསྔལ་ནི་གཞན་རྒྱུད་རང་གིས་མྱོང་ལ། 

བད༷ག་གི༷ས་བསགས་པའི་འབྲས་བུ་དེ༷་ནི༷་བདག་རང་གིས་མྱོ༷ང་བའི་ཕྱིར་མ་འོངས་པ་ཡིན་ཡང་བསྲུང་ངོ་སྙམ༷་པ༵འི། རྣམ༷་པ༷ར་རྟོ༷ག་པ་བྱེད་ན་དེ༷་ནི་ཕྱིན་ཅི་ལོ༷ག་པ༷་སྟེ༵། འདི༷་ལྟར༷་བདག་དོན་ལ་ཅུང་ཟད་ཀྱང་མེད་པ་ལ་བདག་ཏུ་ལོག་པར་བརྟགས་པའི་ཕྱིར་དང་། མ་འོངས་པ་ལ་ལྟོས་ཏེ་ཤི༷་བ༷་ལྟར་བའ༷ང་གཞ༷ན་ཉི༷ད་ཡིན་ལ༵། དེ་ལ་ལྟོས་ཏེ་སྐྱེ༷་བ༷་མ་འོངས་པ་ཡ༷ང་ནི༷་གཞ༷ན་ཉི༷ད་ཡི༵ན་པ་ལ་མྱོང་བྱེད་གཅིག་ཏུ་བརྟགས་པའི་ཕྱིར་རོ།། 

ག༷ང་གི་ཚེ༷་གང་ཟག་ག༷ང་གི༷་སྡུ༷ག་བསྔ༷ལ་ག༵ང་ཡིན་པ། དེ༷་ནི༷་དེ༷་ཉི༷ད་ཀྱི༷ས་བསྲུ༷ང་གི་གཞན་ནི་མི་བསྲུང་བ་ངེས་ན༵། རྐ༷ང་པའི་སྡུ༷ག་བསྔ༷ལ་ཡང་ལ༷ག་པའི་སྡུག་བསྔལ་ནི་མི༵ན་ན། ཅི༷འི་ཕྱི༷ར་ལག་པ་དེ༷་ནི༷་རྐང་པ་དེ༷་བསྲུ༷ང་བྱེ༵ད་དེ་ལག་པས་རྐང་པ་སྐྱོབ་པ་ཡང་མི་རིགས་པར་འགྱུར་རོ།། 

ག༷ལ་ཏེ༷་༼ལག་པས་བསྲུང་བྱ་༽རི༷གས་པ༷་མི༷ན་ཡ༷ང་ལག་པ་འདི༵། ཡིད་བད༷ག་ཏུ༷་འཛི༷ན་པ༷་ལ་གོམས་ཆེས་པས་རྐང་པའི་སྡུག་བསྔལ་བསྲུང་བ་ལ་འཇུ༷ག་གོ་ཞེ༷་ན༵། འོ་ན་དེ་བཞིན་དུ་བད༷ག་གིས་ཀྱང་གཞ༷ན་གྱི་མི༷་རི༷གས་པའམ་སྡུག་བསྔལ་ག༷ང་ཡི༷ན་དེ༵། ཅི༷་ནུ༷ས་པ༷ར་ནི༷་སྤང༷་བྱ༷་ཉི༵ད་དུ་གྲུབ་པར་འགྱུར་ཏེ་གོམས་པས་དེ་བསྲུང་བ་ལ་འཇུག་པར་མཚུངས་པའི་ཕྱིར་རོ།། ཁོ་ན་རེ། གཞན་གྱི་སྡུག་བསྔལ་ནི་བདག་ལས་རྒྱུད་ཐ་དད་པས་མི་བསྲུང་ལ། རང་གི་སེམས་རྒྱུད་དང་ཚོགས་པ་གཅིག་པའི་ཉེར་ལེན་གྱི་ཕུང་པོ་ལ་གནོད་པ་བསྲུང་ངོ་ཞེ་ན། དཔྱད་ན་འདིའང་མི་རིགས་ཏེ། 

སེམས་ལ་རྒྱུ༷ད་ཅེས་པ་ནི་སྐད་ཅིག་གི་ཕྲེང་བ་ཙམ་ལ་བཏགས་པ་ཡིན་པའི་ཕྱིར་བརྫུན་པ་དང་ཕུང་པོ་གཞན་གྱི་ཚོ༷གས་ཞེ༷ས་བྱ༷་བ༷་ཡང་རྡུལ་ཕྲ་རབ་འདུས་པ་ལ་ཚོགས་པ་ཙམ་དུ་བཏགས་པ་ཉིད་ཀྱི་ཕྱིར་བདེན་པར་མེད་པ་ནི༵། དཔེར་ན་ཕྲེ༷ང་བ༷འི་རྡཽག་པོ་དུ་མ་མཐུད་པ་ལ་ཕྲེང་རྒྱུད་ཅེས་བཏགས་པ་དང་། དམ༷ག་དང་ལ༷་སོ༷གས་པའི་སྒྲས་གཡག་རྔ་དང་ནེའུ་བསིང་དང་ནགས་ཚལ་རྣམས་རྫས་སོ་སོ་དུ་མ་འདུས་པ་ལྟར་སྣང་བ་ལ་ཚོགས་པ་ཞེས་བཏགས་པ་བཞི༷ན་དུ་བརྫུ༵ན་པ་ཉིད་ཀྱི་ཕྱིར། སྡུ༷ག་བསྔ༷ལ་ཅ༷ན་ག༷ང་ཡིན་པའི་རྒྱུད་དང་ཚོགས་པ་དེ༷་བདེན་པར་མེ༷ད་པ༵། དེ༷ས་ན་མྱོང་བྱ་སྡུག་བསྔལ་འདི༷་མྱོང་བ་པོ་སུ༷་ཞི༷ག་གིས་དབ༷ང་དུ་བྱེད་པ༷ར་འགྱུ༵ར་ཏེ་འཁྲུལ་སྣང་སྒྱུ་མ་ལྟ་བུ་ལ་དཔྱད་ན་གཅིག་དང་དུ་མའི་དངོས་པོར་བདེན་པ་མེད་དོ་ཞེས་ཚིག་ཟུར་གྱིས་གྲུབ་པའི་མཐའ་ལ་སྦྱར་བའོ།། 

དེས་ན་དོན་དམ་པར་སྡུ༷ག་བསྔ༷ལ་གྱི་བད༷ག་པོ༷་མེ༷ད་པ༷ར་ནི༵། རང་གཞན་ཐ༷མས་ཅ༷ད་བྱེ༷་བྲ༷ག་མེ༷ད་པ༷་ཉི༵ད། ཀུན་རྫོབ་ཙམ་དུ་སྡུ༷ག་བསྔ༷ལ་ཡི༷ན་པའི་ཕྱི༷ར་རང་གཞན་གཉི་གའི་སྡུག་བསྔལ་དེ༷་བས༷ལ་བྱ༷་ཡིན་པའི་ཁྱབ་པ་གྲུབ་སྟེ། བདག་གཞན་བསྲུང་མི་བསྲུང་གི་ངེ༷ས་པ༷ས་འདི༷ར་ནི༷་ཅི༷་ཞི༷ག་བྱ༷། ཞེས་པའོ།། 

འདིར་འགའ་ཞིག་ན་རེ། འོ་ན་ཅི༷འི་ཕྱི༷ར་འགྲོ་བ་ཀུ༷ན་གྱི༷་སྡུ༷ག་བསྔ༷ལ་ནི༵། བཟློ༷ག་པ༷ར་བྱ༷་ཞེ༷ས་རྒོལ་ན་བརྩ༷ད་དུ༷་མེ༵ད་དེ་དོན་དམ་པར་བདག་མེད་ཀྱང་ཀུན་རྫོབ་ཙམ་དུ་སྡུག་བསྔལ་བཟློག་བྱ་ཡིན་པར་ཚུ་རོལ་མཛེས་པ་ལ་སོགས་པས་ཀྱང་མངོན་སུམ་དུ་རྟོགས་པའི་ཕྱིར་རོ།། དེས་ན་ག༷ལ་ཏེ༷་ཀུན་རྫོབ་ཙམ་དུ་གནོད་པའི་དུས་ན་སྡུག་བསྔལ་བཟློ༷ག་ན༷འ༷ང་རང་གཞན་ཐ༷མས་ཅ༷ད་ཀྱི་བཟློ༵ག་བྱ་ཉིད་དུ་མཚུངས་ལ། དེ༷་ལྟ་མི༷ན་པར་དོན་དམ་དུ་མི་གནོད་པའི་དུས་ན་བད༷ག་ཀྱང༷་སེམས་ཅ༷ན་བཞི༵ན་དུ་བསྲུང་བྱ་མ་ཡིན་པར་ཡང་མཚུངས་པས་བདེན་པ་གཉི་གའི་ལུགས་ལ་བདག་གཞན་མཉམ་པར་གྲུབ་བོ།། 

སླར་ཡང་ཁ་ཅིག་ན་རེ། སེམས་ཅན་གྱི་སྡུག་བསྔལ་བསམ་པའི་དོན་དུ་སྙི༷ང་རྗེ༷་ཅན་དེའི་དཀའ་སྤྱད་ལ་ཞུགས་ན་སྡུ༷ག་བསྔ༷ལ་ཇེ་མ༷ང་ལ་འགྱུ༷ར་བ༵ས། ཅི༷་ཕྱི༷ར་ན༷ན་གྱི༷ས་སྙིང་རྗེ་བསྐྱེ༷ད་ཅེ༷་ན༵། སྐྱོན་མེད་དེ་སྙིང་རྗེ་ཅན་དཀའ་སྤྱད་ལ་ཞུགས་པའི་སྡུག་བསྔལ་གཅིག་གིས་འགྲོ༷་བ༷་མཐའ་ཡས་པའི༷་སྡུ༷ག་བསྔ༷ལ་༼རྣམ་པ་མང་པོ་༽བས༷ལ་བ་བྱས༷་པ་ན༵། ཇི༷་ལྟར༷་༼སེམས་ཅན་ལ་༽སྙི༷ང་རྗེ༷༼བསྐྱེད་པ༽འི་སྡུ༷ག་བསྔ༷ལ་མ༵ང་སྟེ་མང་བར་མི་འགྱུར་བའི་ཕྱིར་རོ།། 

དེས་ན་ག༷ལ་ཏེ༷་༼སྐྱེས་བུ་སྙིང་རྗེ་ཅན་ཅིག་གི་༽སྡུ༷ག་བསྔ༷ལ་གཅི༷ག་གི༷ས་ནི༵། ༼སེམས་ཅན་༽མ༷ང་པོ༷འི་སྡུ༷ག་བསྔ༷ལ་མེ༷ད་འགྱུ༷ར་ན༵།། ༼གཞན་ལ་༽བརྩེ༷་དང་ལྡན༷་པ༷ས་༼སྙིང་རྗེའི་དབང་གིས་བྱུང་བའི་༽སྡུ༷ག་བསྔ༷ལ་དེ༵།། ར༷ང་དང་གཞ༷ན་ལ༷་༼གཉིས་ཀའི་སྡུག་བསྔལ་བསལ་བའི་ཕྱིར་༽བསྐྱེ༷ད་བྱ༷་ཉི༵ད།། ཅེས་པའམ་ཡང་ན་པ་རའི་སྒྲ་མཆོག་ལ་ཡང་འཇུག་པས་རང་ལ་མཆོག་ཏུ་བསྐྱེད་བྱ་ཉིད། ཅེས་པར་ཡང་རུང་ངོ་། 

དེ༷ས་ན༷་བྱང་སེམས་མེ༷་ཏོ༷ག་ཟླ༷་མཛེ༷ས་ཀྱི༷ས། རྒྱ༷ལ་པོ༷འི་གནོ༷ད་པ༷་ཤེ༷ས་ཀྱང༷་ནི༵།། བད༷ག་གི༷ས་སྡུ༷ག་བསྔ༷ལ་མ༷་བས༷ལ་ཏེ༵།། མ༷ང་པོ༷འི་སྡུ༷ག་བསྔ༷ལ་ཟ༷ད་འགྱུ༷ར་ཕྱི༵ར།། ཞེས་པའི་དོན་འདི་ལྟར་རྗེས་སུ་ཐོས་ཏེ། འདས་པའི་དུས་ན་རིན་པོ་ཆེ་དང་པད་མ་དང་ཟླ་བ་རྣམ་པར་དག་པ་མངོན་པར་འཕགས་པའི་རྒྱལ་པོ་ཞེས་བྱ་བའི་དེ་བཞིན་གཤེགས་པ་བྱོན་ཅིང་རྒྱལ་པོ་ཡང་བྱུང་བར་གྱུར་པ་ན། བཅོམ་ལྡན་འདས་དེ་སངས་རྒྱས་ཀྱི་མཛད་པ་མཛད་ཅིང་ཡུན་རིང་དུ་བཞུགས་ནས་ཡོངས་སུ་མྱ་ངན་ལས་འདས་སོ།། དེ་ཡོངས་སུ་མྱ་ངན་ལས་འདས་ནས་བསྟན་པ་ནུབ་པར་གྱུར་པ་ན་རིན་པོ་ཆེ་དང་ལྡན་པ་ཞེས་བྱ་བའི་ཕོ་བྲང་དུ་རྒྱལ་པོ་དཔས་བྱིན་ཞེས་བྱ་བ་བྱུང་བར་གྱུར་ཏོ།། དེའི་ཚེ་སེམས་ཅན་རྣམས་ལྟ་བ་ལོག་པར་གྱུར་པ་ལ་ཐུགས་བརྩེ་བའི་བྱང་ཆུབ་སེམས་དཔའ་རབ་ཏུ་མང་པོ་བྱུང་བར་གྱུར་ཀྱང་དེ་རྣམས་ཀྱིས་ཡུལ་འཁོར་དང་གྲོང་བརྡལ་ལས་སྐྲག་པར་གྱུར་པ་རྣམས་ལ་ཆོས་སྨྲ་བ་མེ་ཏོག་ཟླ་མཛེས་དང་ལྷན་ཅིག་ཀུན་ཏུ་བཟང་པོ་ཞེས་བྱ་བའི་ནགས་ཁྲོད་དགོན་པར་བརྟེན་ཅིང་བཞུགས་སོ།། དེ་ནས་ཀྱང་བྱང་ཆུབ་སེམས་དཔའ་མེ་ཏོག་ཟླ་མཛེས་སེམས་ཅན་རྣམས་ལ་ཐུགས་བརྩེ་བར་དགོངས་བཞིན་པས་ནང་དུ་ཡང་དག་འཇོག་ལ་ཞུགས་པ་ལས། བདག་གིས་གྲོང་དང་གྲོང་བརྡལ་དང་ཡུལ་འཁོར་དུ་སོང་ལ་སེམས་ཅན་ལམ་ངན་པར་ཞུགས་པར་རྣམས་དགེ་བའི་ལམ་ལ་གཞག་པར་བྱའོ་སྙམ་དུ་སེམས་ལ་རྣམ་པར་རྟོག་པ་སྐྱེས་ཏེ། ཚངས་པ་མཚུངས་པར་སྤྱོད་པ་རྣམས་ལ་དོན་དེ་སྨྲས་སོ།། དེ་རྣམས་ཀྱིས་ཀྱང་བཀག་པར་གྱུར་ཅིང་། བདག་ཉིད་དང་རྒྱལ་པོ་ཡང་ཉམས་པར་མཁྱེན་བཞིན་དུ་ནགས་ཁྲོད་དེ་ནས་འཐོན་ཏེ་རིམ་གྱིས་ཆོས་སྟོན་ཅིང་རྒྱལ་པོ་དེའི་ཕོ་བྲང་འཁོར་དུ་ཕྱིན་པར་གྱུར་ཏོ།། དེ་ནས་རྒྱལ་པོའི་བུ་དང་བློན་པོ་དང་མདུན་ན་འདོན་ལ་སོགས་པ་སེམས་ཅན་མང་པོ་རྣམས་ཇི་ལྟར་འདུལ་བའི་ཐབས་རྣམ་པ་དུ་མས་ཡང་དག་པའི་ལམ་ལ་འཇོག་ཅིང་ཆོས་སྟོན་པ་རྒྱལ་པོ་དཔས་བྱིན་ལམ་ནས་འགྲོ་བ་མཐོང་སྟེ། འདིས་སྐྱེ་བ་ཐམས་ཅད་རངས་པར་བྱས་སོ་སྙམ་ནས་ཤིན་ཏུ་ཁྲོས་ཤིང་ཕྲག་དོག་གིས་བསླང་བའི་སེམས་ཀྱིས་བསད་པའི་དོན་དུ་རང་གི་བུ་རྣམས་ལ་བསྒོ་བ་དང་། དེ་རྣམས་ཀྱང་དེ་གསོད་པ་ལ་ཕྱིར་ཕྱོགས་པར་གོ་ནས་གསོད་པའི་གཤེད་མ་དགའ་བྱེད་ལ་བཀའ་བསྒོའོ།། དེས་ཀྱང་རྒྱལ་པོའི་བཀའ་བཞིན་བྱས་ནས་ཕྱག་དང་ཞབས་ལ་སོགས་པ་རིམ་གྱིས་བཅད་ཅིང་སྤྱན་གཉིས་ཀྱང་རྐམ་པས་ཕྱུང་སྟེ་སྲོག་དང་བྲལ་བར་བྱས་སོ།། དེ་ནས་དགེ་སློང་དེ་སྲོག་དང་བྲལ་བའི་ལུས་ལས་ངོ་མཚར་རྨད་དུ་བྱུང་བ་དུ་མ་བྱུང་ཞིང་ལམ་ཁ་ན་འདུག་པ་རྒྱལ་པོ་དེས་མཐོང་ནས་དགེ་སློང་འདི་ནི་བྱང་ཆུབ་སེམས་དཔའ་ཆེན་པོའོ་སྙམ་དུ་ངེས་པར་གྱུར་ཏེ་ཤིན་ཏུ་འགྱོད་པས་རྒྱལ་པོ་ཡོངས་སུ་གདུངས་པར་གྱུར་ཅིང་རྣམ་པ་དུ་མར་སྨྲེ་སྔགས་འདོན་པ་དང་བཅས་པས་གསོལ་བ་འདེབས་སོ།། ཞེས་སོགས་ཏིང་ངེ་འཛིན་རྒྱལ་པོའི་མདོ་ལས་རྒྱས་པར་གསུངས་སོ།། 

དེ༷་ལྟར༷་གཞན་ཕན་ལ་རྒྱུ༷ད་ནི༷་གོ༷མས་གྱུ༷ར་པ༷། གཞ༷ན་གྱི༷་སྡུ༷ག་བསྔ༷ལ་ཞི༷་དག༷འ་བ༷ས།། པ༷ད་མ༷འི་མཚོ༷་ལ༷་ང༷ང་བ༷་༼རྣམས་ངང་གིས་འཇུག་པ་༽ལྟར༷།། ༼དམྱལ་བ་པ་རྣམས་ཀྱི་དོན་དུ་༽མན༷ར་མེ༷ད་པ༷ར་ཡ༷ང་དགའ་བཞིན་དུ་འཇུ༷ག་པ༷ར་འགྱུ༵ར་ཏེ། མདོ་སྡེའི་རྒྱན་ལས། གཞན་དོན་བརྩོན་ལྡན་སྙིང་རྗེའི་བདག་ཉིད་འདི།། གང་ཚེ་མནར་མེད་ལ་ཡང་དགར་འཛིན་པ།། དེ་འདྲ་བ་དག་སྲིད་ན་གཞན་བརྟེན་ཅན།། སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས།། ཞེས་གསུངས་སོ།། 

དོན་ལའང་སེམས་ཅ༷ན་༼སྡུག་བསྔལ་གྱིས་འཆིང་བ་ལས་༽རྣམ༷་པ༷ར་གྲོ༷ལ་བ༷་ན༵། དག༷འ་བ༷འི་ཕུལ་རྒྱ༷་མཚོ༷་ལྟར་ཟབ་ཡངས་སྐྱེས་པ་ག༷ང་ཡི༷ན་པ༵། དེ༷་ཉི༷ད་ཀྱི༷ས་ནི༷་འབྲས་བུ་ཆོ༷ག་མི༷ན་ན༵མ། རང་དོན་ཐ༷ར་པའི་རོ་མྱང་འདོ༷ད་པ༷ས་ཅི༷་ཞི༷ག་བྱ༷། ཞེས་པ་སྟེ། འགྲོ་བ་མ་ལུས་རང་བཞིན་མངོན་དུ་མཛད་གང་གི། དེ་བཞིན་གཤེགས་པ་ཉིད་ནི་ཞར་ལས་བྱུང་བ་སྟེ།། གཞན་དབང་གྱུར་པ་ཁྱེད་ཀྱི་ཡོན་ཏན་རྣམས་ལས་ནི།། ཅུང་ཟད་ཙམ་ཞིག་ཚིག་གི་རྗོད་བྱེད་སྙན་ངག་མཁན།།ཞེས་འགྲེལ་པར་དྲངས་སོ།། 

རང་དོན་དང་ལན་ལ་མི་ལྟོས་པ་དེ༷་ལྟ༷་བས༷་ན་གཞ༷ན་གྱི༷་དོ༷ན་བྱས༷་ཀྱང༷་། ༼བདག་གིས་བྱའོ་སྙམ་པའི་༽རློ༷མ་སེམས་དང་ནི༷་༼དཀའ་བ་སྤྱད་པས་རྨད་དུ་བྱུང་ངོ་སྙམ་པའི་རང་ལ་༽ངོ༷་མཚ༷ར་མེ༵ད༼ལ་ལན་ལ་མི་ལྟོས་པར་མཐའ༽།། གཅི༷ག་ཏུ༷་གཞ༷ན་དོ༷ན་ལ༷་དག༷འ་བ༵ས།། ༼དམ་པའི་ལས་བྱས་པའི་༽རྣམ༷་སྨི༷ན་འབྲ༷ས་བུ༷་༼བཟང་པོ་འབྱུང་སྙམ་དུ་འདོད་ཅིང་༽རེ༷་བ༷འང་མེ༵ད།། ཅེས་སོ།། 

༼བདག་གཞན་ལ་ཁྱད་པར་མེད་པ་༽དེ༷་བ༷ས་ཇི༷་ལྟར༷་༼སྡུག་བསྔལ་གྱི་རྒྱུ་༽ཆུ༷ང་ངུ༷་ན༵།། ཚིག་མི༷་སྙན༷་པ་ཙམ་ལ༷ས་ཀྱང༷་བད༷ག་བསྲུ༷ང་བ༵༼ར་བྱེད་ན༽། དེ༷་བཞི༷ན་གཞ༷ན་ལ༷འ༷ང་༼གནོད་པ་ཆུང་ངུ་ཙམ་ལའང་༽བསྲུ༷ང་སེམས་ད༵ང་། སྙི༷ང་རྗེ༷འི་སེམས་ནི༷་མཉམ་པ་དེ༷་ལྟར༷་གོམས་པར་བྱ༷། 

༼ཐོག་མེད་ནས་༽གོ༷མས་པ༷་ཡི༷ས་ནི༷་གཞ༷ན་ཕ་མ་ད༷ག་གི༵ ། ཁུ༷་བ༷་ཁྲ༷ག་གི༷་ཐི༷གས་པ༷་ལ༵།། བདག་གི་དངོ༷ས་པོ༷ར་འཛིན་པའི་རྒྱུ་མེ༷ད་པ༷ར་གྱུ༷ར་ཀྱང༷་ནི༵། གོམས་པས་བད༷ག་གོ༷་ཞེ༷ས་ནི༷་འཁྲུལ་ཤེ༷ས་བརྟན་པོ་འཇུག་པ༷་ལྟར༷། 

དེ༷་བཞི༷ན་༼དུ་སེམས་ཅན་༽ གཞ༷ན་གྱི༷་ལུ༷ས་ལ༷་ཡ༵ང་། བད༷ག་ཅེ༷ས་ཅི༷་ཡི༷་ཕྱི༷ར་མི༷་གཟུ༵ང་སྟེ་གཟུང་ནུས་སོ།། དེ་ལྟར་བདག་གཞན་མཉམ་པ་གོམས་ནས་བད༷ག་གི༷་ལུ༷ས་བདེ་བ་ནི༷་གཞ༷ན་སྡུག་པའི་ཚབ་ད༷ག་ཏུ༷འ༵ང་། བ༷ཞག་པའི་བློ་དེ༷་ལྟར༷་གོམས་སུ་བཅུག་ན་དཀ༷འ་བ༷་མེ༵ད་དོ།། 

དེ་ཡང་བད༷ག་ཉི༷ད་སྐྱོ༷ན་བཅ༷ས་གཞ༷ན་ད༷ག་ལ༵། ཡོ༷ན་ཏ༷ན་རྒྱ༷་མཚོ༷ར་ཤེ༷ས་པ་གོམས་བྱས༷་ན༵ས། བད༷ག་གི་གཅེས་འཛི༷ན་ཡོ༷ངས་སུ༷་དོ༷ར་བ༷་ད༵ང་། གཞ༷ན་གྱི་སྡུག་བསྔལ་བླང༷་བ༷་ནི༷་བསྒོ༷མ་པ༷ར་བྱའོ༵།། 

ཇི༷་ལྟར༷་ལ༷ག་པ༷་༼དང་རྐང་པ་༽ལ༷་སོ༷གས་པ༵། དབྱེ་བ་མང་ཡང་ལུ༷ས་ཀྱི༷་ཡ༷ན་ལ༷ག་ཡི༷ན་པར་སུ་ཡང་འདོ༷ད་པ་ལྟར༷། དེ༷་བཞི༷ན་དུ་འགྲོ༷་བ༷་སེམས་ཅན་ཞེས་དམིགས་ཡུལ་གཅིག་ཏུ་བྱས་པའི༷་ཡ༷ན་ལ༷ག་ཏུ༵། ཅི༷་ཕྱི༷ར་ལུ༷ས་ཅ༷ན་རྣམ༷ས་མི༷་འདོ༵ད༼དེ་འདོད་པའི་བློ་སྐྱེའོ༽།། 

ཇི༷་ལྟར༷་བད༷ག་མེ༷ད་ཀྱང་ཁུ་ཁྲག་འདུས་པའི་ལུ༷ས་འདི༷་ལ༵། གོ༷མས་པ༷ས་བད༷ག་གི༷་བློ༷་འབྱུ༷ང་བ༵།། དེ༷་བཞི༷ན་སེམས་ཅ༷ན་གཞ༷ན་ལ༷་ཡ༵ང་། ༼བདག་ཉིད་དུ་༽གོ༷མས་པ༷ས་བད༷ག་གཞན་བརྗེ་བའི་བློ༷་ཅི༷ས་མི༷་སྐྱེ༵། 

རྗེས་པ་དེ༷་ལྟ༷་ན༷་ནི༷་གཞ༷ན་གྱི༷་དོ༵ན། བྱས༷་ཀྱང༷་ངོ༷་མཚ༷ར་༼དུ་འཛིན་པ་དང་སེམས་ཁེངས་པའི་༽རློ༷མ་༼པ་༽མི༷་འབྱུ༵ང་སྟེ། བད༷ག་ཉི༷ད་ཀྱི༷ས་ནི༷་ཟ༷ས་ཟོ༷ས་པ༵།། ལ༷ན་༼དང་ཕྱི་མར་རྣམ་སྨིན་༽ ལ༷་རེ༷་བ༷་མི༷་འབྱུ༷ང་བཞི༵ན་ནོ།། 

དེ༷་བ༷ས་ཇི༷་ལྟར༷་ཆུ༷ང་ངུ༷་ན༵།། མི༷་སྙན༷་ལ༷ས་ཀྱང༷་བད༷ག་བསྲུ༷ང་བ༵༼ར་འདོད་པ༽།། དེ༷་བཞི༷ན་འགྲོ༷་ལ༷་བསྲུ༷ང་༼བའི་༽སེམས་བརྗེ་བ་ད༵ང་། ༼དུ་ཁ་དང་བྲལ་འདོད་ཀྱི་༽ སྙི༷ང་རྗེ༷འི་སེམས་ནི༷་གོ༷མས་པ༷ར་བྱ༷།། 

ཆུང་ངུ་ནས་ཀྱང་གོམས་དགོས་པ་དེ༷་བ༷ས་མགོ༷ན་པོ༷་སྤྱ༷ན་ར༷ས་གཟི༵གས། ཐུ༷གས་རྗེ༷་ཆེ༷ན་པོ༷ས་འགྲོ༷་བ༷་ཡི༵།། ཐ་ན། འཁོ༷ར་གྱི༷་འཇི༷གས་པ༷འ༷ང་བས༷ལ་བ༷འི་ཕྱི༵ར།། ར༷ང་གི༷་མཚན༷་ཐོས་པ་ཙམ་ཡ༷ང་སེམས་ཅན་ལ་ཕན་པར་བྱི༷ན་གྱི༷ས་བརླ༵བས་ཏེ། ཇི་སྐད་དུ། གང་སེམས་ཅན་འགའ་ཞིག་སེམས་མྱོས་པས་ཀྱང་བདག་གི་མིང་ཙམ་འཛིན་པར་བྱེད་ན་དེ་ལ་སྡུག་བསྔལ་ཐམས་ཅད་རྣམ་པ་ཐམས་ཅད་དུ་འབྱུང་བར་མི་འགྱུར་ལ། ཐ་ན་འཁོར་གྱི་འཇིགས་ཤིང་སྐྲག་པ་ཙམ་ཡང་འབྱུང་བར་མི་འགྱུར་བར་ངས་བྱིན་གྱིས་བརླབས་པའོ།། ཞེས་འགྲེལ་པར་དྲངས་པའོ།། 

གོམས་ཀྱང་མི་ནུས་པོ་སྙམ་པས་དཀ༷འ་ལ༷ས་ཕྱི༷ར་ལྡོ༷ག་མི༷་བྱ༷་སྟེ༵། འདི༷་ལྟར༷་གོ༷མས་པའི་མཐུ༷་ཡི༷ས་ནི༵།། དང་པོ་བློ་མ་བྱང་དུས་བྱང་ཆུབ་སྤྱོད་པ་ག༷ང་གི༷་མི༷ང་ཐོ༷ས་པ་ཙམ་གྱིས་འཇི༷གས་པ༷་ཡ༵ང་། ཕྱིས་གོམས་དུས་དེ༷་ཉི༷ད་སྤྱད་དུ་མེ༷ད་ན༷་མི༷་དག༷འ་བར༷་འགྱུ༵ར་བའི་ཕྱིར་རོ།། 

དེས་ན་ག༷ང་ཞི༷ག་བད༷ག་དང་གཞ༷ན་རྣམ༷ས་ནི༵། སྡུག་བསྔལ་ལས་མྱུ༷ར་དུ༷་བསྐྱ༷བ་པ༷ར་འདོ༷ད་པ༷་དེ༵ས། བད༷ག་དང་གཞ༷ན་དུ༷་བརྗེ༷་བྱ༷་བ༵།། ཐེག་ཆེན་གྱི་རིགས་མ་ཡིན་པ་ལ་སྐྲག་པའམ་བློར་མ་ཤོང་བ་དགོས་ནས་ཤིན་ཏུ་གས༷ང་བ༷འི་ད༷མ་པ༷་སྤྱ༷ད་པ༷ར་བྱའོ༵།། 

བརྗེ་བ་ལ་ཕངས་པར་ཡང་མི་བྱ་སྟེ། བདག་ཉིད་སྐྱོན་བཅས་ཞེས་གསུངས་པ་བཞིན་དུ་བད༷ག་ལུ༷ས་ག༷ང་ལ༷་༼བདག་ཏུ་འཛིན་པར་བསྐྱེད་པའི་༽ཆ༷གས་པ༷་ཡི༵ས། འཇི༷གས་གན༷ས་ཆུ༷ང་བ་ནད་ཕྲ་མོ་ཙམ་ལ༷་འཇི༷གས་པ་སྐྱེ༷་བ༵་དང་། འཇི༷གས་པ༷་གཞན་ཡང་སྐྱེ༷་བ༷འི་ལུ༷ས་དེ༷་ལ༵། ༼སེམས་ལྡན་༽སུ༷་ཞི༷ག་དགྲ༷་བཞི༷ན་སྡ༷ང་མི༷་བྱེ༵ད་དེ་སྡང་བར་ངོས་རིགས་པའི་ཕྱིར་རོ།།

གཞན་ཡང་ལུ༷ས་ག༷ང་ཞིག་བཀྲེ༷ས་པ་དང་སྐོ༷མ་པ་དང་གོས་དང་བྲལ་བ་ལ་སོ༷གས་པའི་ན༵ད། གསོ༷་བ༷འི་ཆོ༷་ག༷་བྱེ༷ད་འདོ༷ད་པ༵ས།། ༼ཟས་དང་སྨན་སོགས་ཀྱི་ཕྱིར་༽བྱ༷་དང་ཉ༷་དང་རི༷་དྭ༷གས་ད༵ག། གསོ༷ད་པ༷ར་བྱེ༷ད་ཅི༷ང་ལ༷མ་དུ་སྒུ༷ག་ནས་ཆོམ་རྐུན་ཡང་བྱེ༵ད། 

ག༷ང་ཞི༷ག་ནོར་གྱི་ཁེ༷་དང་རང་མཐོ་བར་འདོད་པ་རི༷མ་གྲོ༷འི་ཕྱི༵ར། ༼འདི་དག་གསོན་ན་བདག་ལ་རྙེད་བཀུར་མི་ཡོང་ངོ་སྙམ་པས་༽ཕ༷་དང་མ༷་ཡ༷ང་གསོ༷ད་བྱེ༷ད་ཅི༵ང་། དཀོ༷ན་མཆོ༷ག་གསུ༷མ་གྱི༷་དཀོ༷ར་རྐུ༷་བ༵།། རྒྱུ་དེ༷ས་ན༷་འབྲས་བུ་མན༷ར་མེ༷ད་པའི་དམྱལ་བ་སོགས་སུ་བསྲེ༷ག་པ༷ར་འགྱུ༵ར།། 

དེས་ན་མཁ༷ས་པ༷་༼རིག་པ་དང་ལྡན་པ་༽སུ༷་ཞི༷ག་༼སྡུག་བསྔལ་གྱི་འབྱུང་གནས་སུ་གྱུར་པའི་༽ལུ༷ས་འདི༷་ལ༵། ༼དགའ་བས་༽འདོ༷ད་ཅི༷ང་༼བརྩེ་བས་༽ བསྲུ༷ང་༼ཞིང་སྐྱོང་བ་༽དང་༼རྙེད་པས་༽མཆོ༷ད་བྱེ༷ད་ཀྱི༷།། འདི༷་ལ༷་སུ༷་ཞི༷ག་དགྲ༷་བཞི༷ན་དུ༵།། བལྟ༷་བར་མི༷་བྱེ༷ད་བརྙ༷ས་མི༷་བྱེ༷ད།། ཅེས་པ་སྟེ། ལུས་གཞན་དོན་དགེ་བ་ལ་བཏང་བ་བསྔགས་སོ།། 

ག༷ལ་ཏེ༷་ལུས་སོགས་གཞན་ལ་བྱི༷ན་ན༷་རང་ཅི༷་སྤྱ༷ད་ཅེ༵ས། བདག༷་དོ༷ན་༼སྒྲུབ་པར་༽སེམས་པ༷་འདྲེ༷་ཡི༷་ཚུ༵ལ༼ཏེ་ཡི་དྭགས་སུ་འགྱུར་ཏེ་སེར་སྣ་ཡོད་པའི་ཕྱིར་རོ༽།། ག༷ལ་ཏེ༷་༼བདག་གིས་ལོངས་༽སྤྱ༷ད་ན༷་༼གཞན་སློང་བ་པོ་དེ་ལ་༽ཅི༷་སྦྱི༷ན་ཞེ༵ས།། ༼རང་དོན་ལ་མི་ལྟོས་པ་༽གཞ༷ན་༼བདེ་བའི་༽དོ༷ན་སེམས་པ༷་ལྷ༷་ཡི༷་ཆོ༵ས ༼ཏེ་ལྷའི་དབང་ཕྱུག་ཏུ་འགྱུར་རོ༽།། ཞེས་པ་དང་། 

བད༷ག་༼གི་བདེ་བ་ཐོབ་པའི་༽ཕྱི༷ར་གཞ༷ན་ལ༷་༼ལུས་ངག་གི་ཆད་པས་༽གནོ༷ད་བྱས༷་ན༵།། དམྱལ༷་ལ༷་སོ༷གས་པ༷ར་ལྟུ༷ང་བར་འགྱུ༵ར།། གཞ༷ན་༼བདེ་བའི་༽ཕྱི༷ར་བད༷ག་ལ༷་གནོ༷ད་བྱས༷་ན༵།།༼འདས་མ་འདས་ཀྱི་༽ཕུ༷ན་སུ༷མ་ཚོ༷གས་པ༷་ཐ༷མས་ཅ༷ད་འཐོ༵བ།། ཞེས་པ་དང་། 

༼ལང་ཚོ་དང་གཟུགས་ནོར་སོགས་༽བད༷ག་ཉི༷ད་མཐོ༷་བར་འདོ༷ད་པ༷་དེ༵ས།། ང༷ན་འགྲོ༷་ང༷ན་དང་གླེ༷ན་པ༷ར་འགྱུ༵ར།།དེ༷་ཉི༷ད་གཞ༷ན་ལ༷་སྤོ༷་༼པ་སྟེ་ཕ་རོལ་མཐོ་བར་༽བྱས༷་ན༵།། བདེ༷་འགྲོ༷ར་རི༷མ་གྲོ༷་༼ཕུན་ཚོགས་༽འཐོ༷བ་པ༷ར་འགྱུ༵ར།། ཞེས་པ་དང་། 

བད༷ག་གི༷་དོ༷ན་དུ༷་གཞ༷ན་༼བཙན་ཐབས་སུ་བྲན་དུ་༽བཀོ༷ལ་ན༵།། ༼ཕྱི་མར་༽བྲ༷ན་ལ༷་སོ༷གས་པ༷་༼དང་མི་སྡུག་པ་༽མྱོ༷ང་བར་འགྱུ༵ར།། གཞ༷ན་གྱི༷་དོ༷ན་དུ༷་བད༷ག་སྤྱ༷ད་༼ཅིང་བྲན་དུ་བཀོལ་༽ན༵།།༼ཕྱི་མར་༽རྗེ༷་དཔོ༷ན་ཉི༷ད་སོ༷གས་༼པས་རིགས་གཟུགས་བཟང་པོ་༽མྱོ༷ང་བར་འགྱུ༵ར།། ཞེས་པ་དང་། 

༼མདོར་ན་༽འཇི༷ག་རྟེ༷ན་༼གྱི་འདི་ཕྱིའི་༽བདེ༷་བ༷་ཇི༷་སྙེ༷ད་པ༵།། དེ༷་ཀུ༷ན་གཞ༷ན་༼ལ་ཕན་༽བདེ༷་འདོ༷ད་ལ༷ས་བྱུ༵ང་།།འཇི༷ག་རྟེ༷ན་༼གྱི་འདི་ཕྱིའི་༽སྡུ༷ག་བསྔ༷ལ་ཇི༷་སྙེ༷ད་པ༵།། དེ༷་ཀུ༷ན་ར༷ང་བདེ༷་འདོ༷ད་ལ༷ས་བྱུ༵ང་། ཞེས་པ་ཤོ་ལོ་ཀ་རེ་རེས་ཀྱང་རང་གཞན་གཙོ་བོར་བྱས་པའི་སྐྱོན་ཡོན་རེ་འཆད་པས་ཀྱང་གཞན་དོན་ཁོ་ན་ལ་བསྔགས་སོ།། 

མདོར་བསྡུ་ན་མ༷ང་དུ༷་བཤ༷ད་ལྟ༷་ཅི༷་ཞི༷ག་དགོ༵ས། བྱི༷ས་པ༷་སོ་སོའི་སྐྱེ་བོ་རྣམས་ར༷ང་གི༷་དོ༷ན་བྱེ༷ད་པས་འཁོར་བར་ཇི་ཙམ་འཁྱམས་པའི་སྐྱོན་ད༵ང་། ཐུ༷བ་པ༷་རྒྱ༷ལ་བ་སྲས་བཅས་རྣམས་གཞ༷ན་གྱི༷་དོ༷ན་མཛ༷ད་པ༵ས། ཐར་པའི་ཡོན་ཏན་ཇི་ཙམ་ཐོབ་པ་འདི༷་གཉི༷ས་ཀྱི༷་ནི༷་ཁྱད༷་པ༷ར་ལྟོ༷ས ༼ལ་བདག་གཞན་མཉམ་བརྗེ་ལ་འབད་པར་གྱིས༽། ཞེས་པའོ།། 

དེའི་ཕྱིར་བད༷ག་བདེ༷་གཞ༷ན་གྱི༷་སྡུ༷ག་བསྔ༷ལ་ད༵ག། ཡ༷ང་ད༷ག་བརྗེ༷་བ༷་ལ་བརྩོན་པར་མ༷་བྱས༷་ན༵། མཐར་ཐུག་སང༷ས་རྒྱ༷ས་ཉི༷ད་དུ༷་མི༷་འགྲུ༷བ་ཅི༵ང་། གནས་སྐབས་འཁོ༷ར་བ༷་ན༷་ཡ༷ང་བདེ༷་བ༷་༼ཕུན་ཚོགས་ཐོབ་པ་༽མེ༵ད། 

འཇི༷ག་རྟེ༷ན་ཕ༷་རོ༷ལ་༼ཏུ་བདེ་བ་མི་འགྲུབ་པ་༽ཕ༷ར་ཞོ༷ག་གི༵། ༼ཚེ་འདིར་ཡང་ལས་ཀྱི་གླས་འཚོ་བའི་༽བྲ༷ན་གཡོ༷ག་༼གཞན་༽ལ༷ས་མི༷་བྱེ༷ད་པ༷་ད༵ང་། རྗེ༷་དཔོ༷ན་༼ཡང་བླ་༽རྔ༷ན་པ༷་མི༷་སྟེ༷ར་བ༵ས།།ལས་དང་རྔན་པ་མ་བརྗེས་པའི་ཕྱིར་དཔོན་གཡོག་གཉི་གའི་ཚེ༷་འདི༷འི་དོ༷ན་ཡ༷ང་འགྲུ༷བ་མི༷་འགྱུ༵ར། 

དེས་ན་མཐོ༷ང་བ་ཚེ་འདི་དང་མ༷་མཐོ༷ང་བ་ཚེ་ཕྱི་མ་ལ་ཡང་བདེ༷་འགྲུ༷བ་པ༵འི། ཕུ༷ན་སུ༷མ་བདེ༷་སྐྱི༷ད་ཀྱི་རྒྱུ་བདག་གཞན་བརྗེ་བ་ཡོ༷ངས་བོ༷ར་ཞི༵ང་། གཞ༷ན་ལ༷་སྡུ༷ག་བསྔ༷ལ་བྱས༷་པའི་རྒྱུ༵ས།། བླང་དོར་ལ་རྨོ༷ངས་པའི་སེམས་ཅན་རྣམ༷ས་འབྲས་བུ་དམྱལ་སོགས་ཀྱི་སྡུ༷ག་བསྔ༷ལ་མི༷་བཟ༷ད་པ་ངོས་ལེ༵ན་ན་སྙིང་རྗེའོ།། 

འཇི༷ག་རྟེ༷ན་ད༷ག་ན༷་༼ཡིད་མི་བདེ་བའི་རྒྱུའི་༽འཚེ༷་བ༷་ག༷ང་ཡོ༷ད་ད༵ང་། ༼སྡུག་བསྔལ་གྱི་རྒྱུ་རྣམས་ལ་༽འཇི༷གས་དང་༼ལུས་ཀྱི་༽སྡུ༷ག་བསྔ༷ལ་ཇི༷་སྙེ༷ད་ཡོ༷ད་༼པར་༽གྱུ༷ར་པ༵།། དེ༷་ཀུ༷ན་གྱི་ཉེས་པའི་རྩ་བ་བད༷ག་ཏུ༷་འཛི༷ན་པ༷་ལ༷ས་བྱུ༷ང་བར་གྱུར་ན༵། བདག་གཞན་བརྗེ་བ་སོགས་དགེ་བའི་གེགས་འདྲེ༷་ཆེ༷ན་༼པོ་བདག་འཛིན་༽དེ༷ས་ཀོ༷་༼རང་གི་ལག་གིས་དུག་ཟ་བ་བཞིན་༽བད༷ག་ལ༷་ཅི༷་ཞི༷ག་བྱ༷། 

གལ་ཏེ་རྒྱུ་བད༷ག་འཛིན་ཉི༷ད་ཡོ༷ངས་སུ༷་མ༷་བཏ༷ང་ན༵། འབྲས་བུ་སྡུ༷ག་བསྔ༷ལ་སྤོ༷ང་བར་མི༷་ནུ༷ས་ཏེ༵༼དེ་སྡུག་བསྔལ་གྱི་རྒྱུ་ཡིན་པའི་ཕྱིར༽། ཇི༷་ལྟར༷་མེ༷་ནི༷་ལག་ནས་མ༷་བཏ༷ང་ན༵།། ༼དེའི་འབྲས་བུ་༽བསྲེ༷ག་པ༷་སྤོ༷ང་བར་མི༷་ནུ༷ས་པ་བཞི༵ན་ནོ།། 

དེ༷་ལྟ༷་བས༷་ན་ཉེས་རྩ་བདག་འཛིན་སྤངས་པ་ལས་བད༷ག་རང་གི་གནོ༷ད་པ་མཐའ་དག་ཞི༷་བ༷་ད༵ང་། གཞ༷ན་གྱི༷་སྡུ༷ག་བསྔ༷ལ་ཞི༷་བྱ༷འི་ཕྱི༷ར།། བད༷ག་ཉི༷ད་ཀྱི་བདེ་བ་གང་ཡིན་གཞ༷ན་ལ༷་བཏ༷ང་བྱ༷་ད༵ང་། གཞ༷ན་རྣམ༷ས་ཀྱི་སྡུག་བསྔལ་གང་ཡིན་བད༷ག་གི་བཞི༷ན་དུ་གཟུ༷ང་བར་ཁས་བླང་ཞིང་སྒྲུབ་པས་བདག་གཞན་བརྗེ་བ་བསྒོམ་པར་བྱའོ༵།། 

བདག་གཞན་བརྗེས་ཕྱིན་ཆད་བད༷ག་ནི༷་གཞ༷ན་གྱི༷་དབ༷ང་གྱུ༷ར་ཅེ༵ས། ༼ཐེ་ཚོམ་དང་ཕྱིན་ཅི་ལོག་མེད་པར་༽ཡི༷ད་ཁྱོ༷ད་ངེ༷ས་པ༷ར་ཤེ༷ས་གྱི༷ས་ལ༵།། ༼དུས་འདི་ནས་བཟུང་ནས་༽སེམས་ཅ༷ན་ཀུ༷ན་ལ་གང་ཕན་གྱི་དོ༷ན་མ༷་གཏོ༷གས་པ༵། ད༷་ནི༷་ཁྱོ༷ད་ཀྱི༷ས་གཞ༷ན་རང་དོན་སོགས་ཡིད་ལ་ཡང་མི༷་བས༵མ་མོ།། 

༼བདག་གཞན་བརྗེ་བས་༽ལུས་ཀྱང་གཞ༷ན་དབ༷ང་དུ་གྱུར་པའི་ཕྱིར་མི༷ག་དང་རྣ་བ་ལ༷་སོ༷གས་པ༷་ཡི༵ས། ར༷ང་དོ༷ན་༼དུ་ལྟ་བ་དང་ཉན་པ་སོགས་༽སྒྲུ༷བ་པ༷་རི༷གས་མ༷་ཡི༵ན།།གཞན་དེ༷འི་དོ༷ན་དུ་ཡང་མི༷ག་ལ༷་སོ༷གས་པའི་དབང་པོ་དང་རྐང་ལག་ལ་སོགས་པ་ཡི༵ས། སེམས་ཅན་དེ༷་རྣམས་ལ༷་ནམ་ཡང་ལོ༷ག་པ༷ར་བྱ༷་བ་མི༷་རི༵གས་ཏེ་གཞན་ལ་ཕན་པར་བསམས་ནས་བརྗེས་པའི་ཕྱིར་རོ།།

དེ༷ས་ན༷་ད་ནི་སེམས་ཅ༷ན་ཁོ་ནའི་དོན་གཙོ༷ར་བྱས༷་ཏེ༵། བད༷ག་ཉི༷ད་ལུ༷ས་ལ༷་གཞན་ཕན་གྱི་ཆ་ཅི་དང་ཅི༷་མཐོ༷ང་བ༵། དེ༷་དང་དེ༷་ནི༷་རང་གི་ཡིད་ཀྱིས་ཕྲོ༷གས་ན༷ས་ཀྱང༷་། གཞ༷ན་ད༷ག་༼བདག་ཏུ་བྱས་པ་༽ལ༷་ནི༷་ཅི་ཕ༷ན་པ༷ར་སྤྱོ༵ད་ཅིག། དེ་ལྟར་བདག་གཞན་བརྗེ་དུས་བདག་འཛིན་ལན་ཅིག་མགོ་དམའ་བར་བྱས་ཀྱང་སླར་མི་ལྡོག་པ་དགོས་པས། འདི་ལ་བདག་གིས་ཞེན་བྱ་ཞིང་། འཁོན་དུ་གཟུང་ནས་གཡུལ་སྤྲད་དེ།།

ཞེས་སྔར་གསུངས་པ་དང་མཐུན་པར་སྤང་གཉེན་གཉིས་པོ་གཡུལ་སྤྲད་པའི་དོན་དུ་གཉེན་པོ་བདག་མེད་དམ༷ན་པ་དང་སོ༷གས་ཀྱི་སྒྲས་འབྲིང་དང་ཆེན་པོ་ཡང་བད༷ག་ཉིད་ཀྱི་དབང་དུ༷་བྱ༷་བ༷་ད༵ང་། སྤང་བྱ་བདག་ལྟ་དམན་པ་དང་འབྲིང་དང་ཆེན་པོ་རྣམས་གཞ༷ན་ཉི༷ད་དུ༷་ནི༷་བད༷ག་གི་བློས་ཐ་དད་དུ་བྱས༷་ན༵ས། རྣམ༷་རྟོ༷ག་གམ་ཐེ་ཚོམ་མེ༷ད་པའི་སེམས་ཀྱི༷ས་སུ༵། གཉེན་པོ་ལས་མཐོ་བའི་བདག་ལྟ་ལ་ཕྲ༷ག་དོ༷ག་དང་སྤང་གཉེན་མཉམ་པ་ལ་འགྲ༷ན་སེམས་དང་སྤང་བྱ་དམའ་བ་ལ་ང༷་རྒྱ༷ལ་བསྒོ༵མ་མོ།། འདི་དག་ཉོན་མོངས་ཀྱི་མིང་ཅན་ཡིན་ཡང་ངོ་བོ་གཉེན་པོ་ཡིན་པས་རྣམ་བྱང་དུ་འགྱུར་ལ། སྒོམ་ཚུལ་ཡང་བདག་གསར་རྙིང་གི་ཐ་སྙད་ལ་ཊཱི་ཀ་མཛད་པ་སྔ་རབས་པ་རྣམས་འཆད་ཀྱང་། དཔྱད་ན་བདག་འཛིན་ཡུལ་དུ་བྱས་ནས་བསྒོམ་པར་འདུས་ཤིང་། གཞུང་སྔ་ཕྱི་ལ་བརྟགས་ཀྱང་ཉེས་པའི་རྩ་བ་ཉོན་མོངས་བདག་འཛིན་ལ་ཕྲག་དོག་སོགས་སྒོམ་པ་སློབ་དཔོན་གྱི་དགོངས་པར་གསལ་ལོ།། 

དེས་ན་སྤང་བྱ་བདག་ལྟ་འདི༷་ནི༷་བཀུ༷ར་བྱས༷་མགོ་མཐོ་ལ་བད༷ག་ལ༷་མི༵ན། འདི༷་བཞི༷ན་གཉེན་པོ་བད༷ག་གི༷ས་འབྱོར་བ་མ༷་རྙེ༷ད་ཅི༵ང་། འདི༷་ནི༷་བསྟོ༷ད་བྱས༷་བད༷ག་ལ༷་སྨོ༵ད། འདི༷་བདེ༷་བད༷ག་ནི༷་སྡུ༷ག་བསྔ༷ལ་ལ༵་གནས་ན་མི་བཟོད་པར་བྱེད་པའོ།། 

དེ་བཞིན་དུ་གཉེན་པོ་བད༷ག་ནི༷་༼ཁུར་ཁུར་བ་པོ་༽དམན་པའི་ལ༷ས་རྣམ༷ས་བྱེ༷ད་པ༷་ད༵ང་། སྤང་བྱ་འདི༷་ནི༷་༼ལས་མེད་པར་༽ བདེ༷་བ༷་ཉི༷ད་དུ༷་གན༵ས ༼པ་མི་རིགས་སོ་སྙམ་པའི་ཕྲག་དོག་དང་། སྤང་བྱ་༽འདི༷་ནི༷་འཇི༷ག་རྟེ༷ན་ལ༷་སྟོབས་ཆེ༷་བ་ད༵ང་། གཉེན་པོ་བད༷ག་སྟོབས་དམ༷ན་ཞིང་ཡོ༷ན་ཏ༷ན་མེ༷ད་པ༷ར་གྲག༵་ན་ཡང་ངོ་། 

གཉེན་པོ་ཡོ༷ན་ཏ༷ན་མེ༷ད་པ༷ས་སྤང་བྱ་འཇོམས་པའི་བྱ་བ་ཅི༷་ཞི༷ག་བྱ༷་༼དགོས་པ་ཅུང་ཟད་ཀྱང་མེད་པས་༽སྟེ། བད༷ག་ནི་ཀུ༷ན་ཏུ་འཛིན་པ་དང་བྲལ་བའི་ཡོ༷ན་ཏ༷ན་ལྡན༷་པ༷་ཉི༵ད་ཡིན་པས། གཉེན་པོ་ག༷ང་བ༷ས་སྤང་བྱ་འདི༷་དམ༷ན་པའི་ཆ་དེ༷་ཡོ༷ད་ཅི༵ང་། སྤང་བྱ་ག༷ང་བ༷ས་བད༷ག་མཆོ༷ག་ཏུ་གྱུར་པ་ཚུལ་ཁྲིམས་དང་ལྟ་བ་རྣམ་དག་གི་ཡོན་ཏན་དེ༷་ཡ༷ང་ཡོ༵ད་པའི་ཕྱིར་འདི་ལ་གཡུལ་སྤྲད་པར་ནུས་པའོ།། 

དེ་ལྟ་མོད་ཀྱི་སྡོམ་པ་ཉམས་པ་དང་འཇིག་ཚོགས་ཀྱི་ལྟ་བར་ལྷུང་བ་དེའི་ཚེ་མི་ནུས་སོ་སྙམ་ན། ༼སོ་སོ་ཐར་པའི་༽ཚུ༷ལ་ཁྲི༷མས་༼ཉམས་པ་དང་འཇིགས་ལྟ་སོགས་ལྔ་༽ལྟ༷་བ༷་རྒུ༷ད་སོ༷གས་ནི༵།། སྤང་བྱ་ཉོ༷ན་མོ༷ངས་སྟོ༷བས་ཀྱི༷ས་ཡིན་གྱི་བད༷ག་གི་དབ༷ང་གིས་མི༵ན་ཡང་། ཅི༷་ནུ༷ས་བད༷ག་གི༷ས་༼ཚུལ་ཁྲིམས་ཉམས་སོགས་ལས་༽གསོ༷་དགོ༷ས་ཏེ༵། དེའི་དོན་དུ་གནོ༷ད་པ༷འ༷ང་༼སེམས་ཅན་༽བད༷ག་གི༷ས་དང་དུ༷་བླ༵ང་ཞིང་འགྲན་ནོ།། 

འོ༷ན་ཏེ༷་བད༷ག་སྤང་བྱ་འདི༷འི་ཡོན་ཏན་གྱིས་གསོ༷་བྱ༷་མི༵ན་ཏེ་འདི་ལ་དེའི་ནུས་པ་མེད་པའི་ཕྱིར་རོ།། མེད་བཞིན་དུ་ཅི༷་ཕྱི༷ར་བད༷ག་ལ༷་བརྙ༷ས་པ༷་བྱེ༷ད་དེ་བརྙས་པར་ཡང་མི་རིགས་ལ། འདི་ནི་འཇིག་རྟེན་ལ་ཆེ་དང་། ཞེས་པའི་ཚིག་གིས་ཡོན་ཏན་ཡོད་དོ་སྙམ་ན་བད༷ག་ལ༷་བདག་ལྟ་དེ༷་ཡི༷་ཡོ༷ན་ཏ༷ན་རང་དོན་འབའ་ཞིག་པ་ཉིད་ཀྱི༵ས། ཅི༷་བྱ༷་སྟེ་འདི༷ར་བད༷ག་རང་དོན་ལ་འཇུག་པའི་ཡོ༷ན་ཏ༷ན་ཅ༵ན་ཡིན་པས་སོ།། 

དེའི་ཕྱིར་ང༷ན་འགྲོ༷་གདུ༷ག་པའི་ཁ༷ར་འཕེན་པའི་ཉེས་པ་ཅན་དུ་གན༷ས་པ༵། འགྲོ༷་ལ༷་སྙི༷ང་རྗེ༷་ཡུད་ཙམ་ཡང་མེ༷ད་པར་རང་དོན་ཁོ་ན་ལ་འཆུམས་པའི་བདག་ལྟ་འདི༵། རང་གི་ཉེས་པ་ཁས་མི་ལེན་པར་མ་ཟད་ཕྱི༷ར་ལ༷་ཡོ༷ན་ཏ༷ན་ཡོད་དོ་སྙམ་དུ་ལོག་པར་ངེས་པའི་རློ༷མ་པ༷་ཡི༵ས། མཁ༷ས་པ༷་ད༷ག་ལ༷་ཅིའི་ཕྱིར་བསྡོ༷་བར་འདོ༵ད་སྙམ་དུ་ཕྲག་དོག་སྒོམ་པའོ།། 

གཉེན་པོ་བད༷ག་དང་སྟོབས་མཉམ༷་པའི་བདག་འཛིན་ལ༷་ལྟ༷ས་ན༷ས་ནི༵། སྟོབས་༼དང་ཡོན་ཏན་ལ་སོགས་༽ག༷ང་གི༷ས་ར༷ང་ཉི༷ད་ལྷག༷་བྱ༷འི་ཕྱི༵ར། བད༷ག་གི༷་རྙེ༷ད་འབྱོར་དང་བཀུ༷ར་སྟི༷་མགོ་མཐོ་བའི་ཆ་ནི༵། བདག་ལྟ་ལ་རྩོ༷ད་པ༷་ཡི༷ས་ཀྱང༷་བདག་གཞན་བརྗེ་བའི་དོན་དུ་ངེ༷ས་པ༷ར་སྒྲུ༵བ་བོ།། 

དེ་ལྟ་བུའི་ཚུལ་གྱིས་ཅི༷་ན༷ས་གཉེན་པོ་བད༷ག་གི༷་ཡོ༷ན་ཏ༷ན་ནི༵། འཇི༷ག་རྟེ༷ན་ཀུ༷ན་ལ༷་གས༷ལ་བ༷༼ར་གྲགས་པ་༽ད༵ང་། གཞ༷ན་ཡ༷ང་བདག་འཛིན་འདི༷་ཡི༷་ཡོ༷ན་ཏ༷ན་ག༵ང་། སུ༷ས་ཀྱང༷་ཐོ༷ས་པ༷ར་མི༷་འགྱུ༷ར་བྱ༷། 

༼ཞིང་དེ་ལ་བརྟེན་ནས་༽བད༷ག་གི༷་སྐྱོ༷ན་ཡ༷ང་མི་མངོན་པར་སྦ༷་བྱ༷་ཞི༵ང་། བད༷ག་ནི༷་ཡོན་ཏན་ལྷག་པས་མཆོ༷ད་པར་འགྱུ༷ར་གྱི་བདག་འཛིན་འདི༷་ལ༷་མི༵ན། བད༷ག་དེ༷ང་གཞན་དོན་འབྱོར་པའི་རྙེ༷ད་པ༷་ལེ༷གས་པར་རྙེ༷ད་ཅི༵ང་། བད༷ག་ནི༷་མཐོ་བས་བཀུ༷ར་འགྱུ༷ར་འདི༷་ལ༷་མི༵ན་པར་སྒྲུབ་པའོ།། 

བདག་འཛིན་འདི༷་ནི༷་༼རྙེད་བཀུར་མེད་པས་༽མ༷་རུ༷ངས་བྱས༷་པ༷་ལ༵། ཡུ༷ན་རི༷ང་པོར་འབྲེལ་བའི་དགྲ་ཆོམས་སོ་སྙམ་དུ་བད༷ག་ནི༷་དག༷འ་བ༷ས་ལྟ༵་ཞིང་། འགྲོ༷་བ༷་ཀུ༷ན་གྱི༷་གནས་སུ་བདག་འཛིན་ལ་ཁྲེལ་བའི་བཞ༷ད་ག༷ད་ད༵ང་། ཕ༷ན་ཚུ༷ན་གཏམ་འདྲེ་བ་ན་ཡང་། རྣམ་འགྲེལ་ལས། ཉེས་ཀུན་དེ་ཡི་རྩ་བ་ཅན།། ཞེས་འབྱུང་བ་ལྟར་བདག་འཛིན་ལ་སྨོ༷ད་པ༷་ད༷ག་ཏུ༷་བྱའོ༵།།

གཉེན་པོ་ལས་དམན་པའི་བདག་འཛིན་ལ་བལྟས་ནས་ཀྱང་ཉོ༷ན་མོ༷ངས་འདི༷འ༷ང་བད༷ག་དང་ནི༵། ལྷ༷ན་ཅི༷ག་ཏུ༷་ནི༷་༼མཉམ་པ་རེ་ནས་༽འགྲ༷ན་ཞེ༷ས་གྲག༵་༼ཅེས་པ་ནི་མི་འདོད་པ་དང་མི་རིགས་པར་སྟོན་པའོ་༽སྟེ། ༼དམན་པ་༽འདི༷་དང་བདག་༼བསྟན་བཅོས་༽ཐོ༷ས་དང་ཤེ༷ས་ར༷བ་བ༵མ། གཟུ༷གས་རི༷གས་ནོ༷ར་གྱི༷་མཉམ༷་མ༷མ་ཅི༵། ཞེས་ང་རྒྱལ་སྒོམ་པ་སྟེ། འདི་ལ་ཐོས་པ་ལ་སོགས་པའི་ཡོན་ཏན་ཅུང་ཟད་ཀྱང་མེད་པའི་ཕྱིར་རོ།། 

དེ༷་ལྟར༷་ཉེས་རྩ་བཅོམ་སྟེ་བདག་གཞན་བརྗེ་བར་ཀུ༷ན་ལ༷་གྲ༷གས་པ༷་ཡི༵། བད༷ག་གི༷་གཞན་དོན་སྤྱོད་པའི་ཡོ༷ན་ཏ༷ན་ཐོ༷ས་ན༷ས་ནི༵། མཐའ་ཡས་པའི་འགྲོ་བ་རྣམས་༼ལུས་ཀྱི་༽སྤུ༷་ལྡང༷་༼ཞིང་ཡིད་༽དག༷འ་བ༷་སྐྱེ༷་འགྱུ༷ར་བ༵འི། བ༷དེ་སྐྱི༷ད་ལ༷་ནི༷་ཡོ༷ངས་སུ༷་སྤྱོ༵ད་པར་གྱུར་ཅིག་སྙམ་དུ་དགོངས་པའོ།། 

ཅི༷་སྟེ༷་བདག་འཛིན་འདི༷་ལ༷་བརྟེན་ནས་ལོངས་སྤྱོད་རྙེ༷ད་པ་ཡོ༷ད་ཀྱང༷་། སྡིག་ཏུ་མི་འགྱུར་བར་ག༷ལ་ཏེ༷་ང༷་ཡི༷་ལ༷ས་གཞན་དོན་དགེ་བ་བྱེ༷ད་ན༵། འདི༷་ལ༷་༼སྲོག་༽འཚོ༷་བ༷་ཙ༷མ་གྱི་༼ལོངས་སྤྱོད་༽བྱི༷ན་ན༵ས། བད༷ག་གི༷་སྟོ༷བས་ཀྱི༷ས་དེ༷་ཙམ་དང་དུ་བླང༷་བར་བྱ༷་བ་ནི་གཞན་དོན་སྟོབས་ལྡན་གྱི་རྒྱུ་ཆགས་པ་ཕྲ་མོ་མི་སྤོང་བའོ།། 

གལ་ཏེ་བདག་ལྟ་འདི༷་ནི༷་མགོ་མཐོ་ན་འཚོ་བ་ཙམ་གྱི་བདེ༷་བ་ལ༷ས་ཀྱང་ཉམ༷ས་བྱ༷་ཞི༵ང་། བད༷ག་གི༷ས་འདི་ལ་གནོ༷ད་པའི་ཆོས་བདག་མེད་རྟོགས་པའི་ཤེས་རབ་དང་རྟག༷་ཏུ་སྦྱ༷ར་བར་བྱ༷་སྟེ། འདི༷་ཡི༷ས་སྐྱེ་བ་བརྒྱ༷་ཕྲ༷ག་༼དུ་མར་དུས་༽ཐ༷མས་ཅ༷ད་དུ༵། འཁོ༷ར་བར་༼འཁོར་བའི་ཚེ་༽བད༷ག་ལ༷་༼བརྡེག་བཅིང་གསོད་སོགས་ཀྱི་༽གནོ༷ད་པ༷་བྱས༷་པའི་ཕྱིར་རོ།།

ཡི༷ད་ཁྱོ༷ད་༼ཐོག་མེད་ནས་༽ ར༷ང་དོ༷ན་བྱེ༷ད་འདོ༷ད་པ༵ས།།བསྐ༷ལ་པ༷་གྲ༷ངས་མེ༷ད་འད༷ས་གྱུ༷ར་ཀྱང༷་། བདག་འཛིན་ལས་བྱུང་བའི་ང༷ལ་བ༷་ཆེ༷ན་པོ༷་དེ༷་ལྟ༷་བུ༵ས། ཁྱོ༷ད་ཀྱི༷ས་སྡུ༷ག་བསྔ༷ལ་འབ༷འ་ཞི༷ག་བསྒྲུ༵བས ༼ཀྱང་དོན་ཅུང་ཟད་ཀྱང་མ་ཐོབ་བོ༽།། 

དེ༷་ལྟར༷་རང་དོན་བདག་འཛིན་གྱིས་སྡུག་བསྔལ་བསྐྱེད་པར་ངེ༷ས་པ༷ས་ད་ནི་གཞ༷ན་ད༷ག་གི༵ ། དོ༷ན་༼བདག་གཞན་བརྗེ་བ་༽ལ༷་ར༷བ་ཏུ༷་འཇུ༷ག་པར་གྱི༷ས་ད༵ང་། ཐུ༷བ་པའི་བཀ༷འ་ནི༷་མི༷་སླུ༷་བ༵ས།། ༼བདག་གཞན་རྗེས་པ་༽དེ༷་ཡི༷་ཡོ༷ན་ཏ༷ན་ཕྱི༷ས་མཐོ༷ང་འགྱུ༵ར།། 

ག༷ལ་ཏེ༷་ཁྱོ༷ད་ཀྱི༷ས་༼སྐྱེ་བ་༽སྔ༷་དུ༷ས་སུ༵།། གཞན་དོན་སྤྱོད་པའི་ལ༷ས་འདི༷་བྱས༷་པ༷ར་གྱུ༷ར་ན༷་ནི༵། འབྲས་བུ་སང༷ས་རྒྱ༷ས་ཐོབ་ནས་རང་གཞན་ཕུ༷ན་སུ༷མ་ཚོགས་པའི་བདེ༷་བ་ལ་སྤྱོད་པ་མི༷ན་པ༵། འཁོར་བར་འོ་བརྒྱལ་བ་འདི༷་འདྲ༷འི་གན༷ས་སྐབ༷ས་འགྱུ༷ར་མི༷་སྲི༵ད་༼པ་ལས་དེ་མ་བྱས་པས་འདི་ལྟར་གྱུར༽དོ།། 

དེ༷་བ༷ས་འདི༷་ལྟར༷་གཞ༷ན་༼ཕ་མ་༽ད༷ག་གི༵ ། ཁུ༷་བ༷་ཁྲ༷ག་གི༷་ཐི༷གས་པ༷་ལ༵།། ཁྱོ༷ད་ཀྱི༷ས་ང༷ར་འཛི༷ན་བྱས༷་པ༷་ལས་བདག་ཏུ་འཁྲུལ་བའི་ངེས་ཤེས་བརྟན་པོ་བྱུང་བ་ལྟར༷། དེ༷་བཞི༷ན་གཞ༷ན་ལ༷འ༷ང་བདག་ཏུ་འཛིན་པའི་བློ་གོ༷མས་པ༷ར་གྱི༵ས། ཞེས་པ་ལ་འགའ་ཞིག་གཞན་ལ་བདག་ཏུ་བཟུང་ཡང་དེ་མ་ཡིན་ལ་དེར་འཛིན་ཕྱིར་ཁུ་ཁྲག་ལ་བདག་ཏུ་འཁྲུལ་བ་དང་ཁྱད་པར་ཅི་ཡོད་སྙམ་ན། མངོན་པར་འདོད་པའི་འབྲས་བུ་ལ་འབྲེལ་བའི་ཕྱིར་འདི་ཁྱད་པར་དུ་འཕགས་པར་ཚད་མས་གྲུབ་སྟེ། དཔལ་ཆོས་ཀྱི་གྲགས་པའི་ཞལ་སྔ་ནས། ནོར་བུ་སྒྲོན་མའི་འོད་དག་ལ།། ནོར་བུ་བློ་ཡིས་མངོན་རྒྱུག་པ།། ལོག་པའི་ཤེས་པར་ཁྱད་མེད་ཀྱང་། ཇི་ལྟར་དོན་བྱེད་ལ་ཁྱད་ཡོད།། ཅེས་གསུངས་པ་བཞིན་ནོ།། 

དེའི་ཕྱིར་ད་ནི་སེམས་ཅན་གཞ༷ན་གྱི༷་དོན་དུ་ཐབས་གང་གིས་ཇི་ལྟར་ཕན་སྙམ་པའི་རྟོ༷ག་ཆེ༷ན་འབའ་ཞིག་བྱས༷་ན༷ས་ནི༵། བད༷ག་གི༷་ལུ༷ས་ལ༷་གཞན་ཕན་གྱི་དངོས་པོ་ཅི་དང་ཅི༷་སྣ༷ང་བ༵། དེ༷་དང་དེ༷་ཉི༷ད་བློས་ཕྲོ༷གས་བྱས༷་ན༵ས། ཁྱོ༷ད་ཀྱི༷ས་གཞ༷ན་ལ༷་ཕ༷ན་པ༷ར་སྤྱོ༵ད།། 

སྐབས་སུ་བད༷ག་༼བདེ་བར་གནས་པས་༽སྐྱི༷ད་༼ཅིང་༽གཞ༷ན་ནི༷་༼སྡུག་བསྔལ་བར་གནས་པས་༽མི༷་སྐྱི༷ད་ལ༵།།བད༷ག་༼ནི་རིགས་རུས་སོགས་པས་༽མཐོ༷་༼ཞིང་༽གཞ༷ན་ནི༷་དམ༷འ་བ༷་ད༵ང་། བད༷ག་ནི༷་༼གཞན་རྣམས་༽ཕ༷ན་བྱེ༷ད་༼ལ་༽གཞ༷ན་མི༷ན་ཞེ༵ས།། བད༷ག་ལ༷་ཕྲ༷ག་དོ༷ག་བྱས་ནས་ཀྱང་སྐྱིད་པ་ལ་སོགས་གཞན་ལ་སྦྱོར་བ་ཅི༷ས་མི༷་བྱེ༵ད་དེ་བྱ་དགོས་སོ།། 

བད༷ག་༼གི་ལུས་༽ནི༷་༼གཉིད་སོགས་ཀྱི་༽བདེ༷་དང་བྲ༷ལ་གྱི༷ས་ཏེ༵།། གཞ༷ན་གྱི༷་སྡུ༷ག་བསྔ༷ལ་བད༷ག་ལ༷་སྦྱོ༵ར།། ག༷ང་ཚེ༷་༼བདག་༽འདི༷་ནི༷་རང་གཞན་གྱི་དོན་ཅི༷་བྱེ༷ད་ཅེ༵ས། བད༷ག་གི༷་སྐྱོ༷ན་ཡོན་ལ༷་བརྟག༷་པ༷ར་གྱི༵ས།། ཞེས་པ་དང་། 

༼འོན་ཏེ་སྐྱོན་མ་རྙེད་ནས་༽གཞ༷ན་གྱི༷ས་ཉེ༷ས་པ༷་བྱས༷་པ༷་ཡ༵ང་།༼ཁྱོད་ཀྱི་ལས་ངན་གྱིས་ཉེས་སོ་ཞེས་༽ར༷ང་གི༷་སྐྱོ༷ན་དུ༷་བསྒྱུ༷ར་བྱོ༷ས་ལ༵།། བད༷ག་གི༷་ཉེ༷ས་པ༷་ཆུ༷ང་བྱས༷་ཀྱང༷་།༼མི་སྦེད་པར་༽སྐྱེ༷་བོ༷་མ༷ང་པོའམ་ཐུབ་པ་ཆེ་ལ༷་ར༷བ་ཏུ༷་ཤོ༵གས ༼པ་སླར་མི་བྱེད་པའི་སྡོམ་པ་ལ་གནས་པར་གྱིས༽། ཞེས་པ་དང་། 

གཞ༷ན་གྱི༷་གྲ༷གས་པ༷་ལྷག༷་བརྗོ༷ད་པ༵ས།། ར༷ང་གི༷་གྲ༷གས་པ༷་ཟི༷ལ་གྱི༷ས་གནོ༵ན༼ཅིང་སྦ་བར་གྱིས་ཤིག༽།། བད༷ག་ནི༷་བྲ༷ན་གྱི༷་ཐ༷་མ༷་༼ཤིན་ཏུ་དམན་པ་༽ལྟར༷།། ༼སེམས་ཅན་གཞན་གྱི་༽དོ༷ན་རྣམ༷ས་ཀུ༷ན་ལ༷་༼ལས་སུ་༽བཀོ༷ལ་བར་གྱི༷ས།། ཞེས་པ་དང་། 

རང་དོན་བདག་འཛིན་གྱིས་གཞན་དོན་མི་བྱེད་པ་འདི༷་ནི༷་སྐྱོ༷ན་བཅ༷ས་ར༷ང་བཞི༷ན་༼ཡིན་པའི་ཕྱིར་༽ཏེ༵། གློ༷་བུ༷ར་ཡོ༷ན་ཏ༷ན་ཆ༷ས་མི༷་བསྟོ༵ད།།རང་དོན་འདི༷་ཡི༷་ཡོ༷ན་ཏ༷ན་ཅི༷་ན༷ས་ཀྱང༷་། ༼གང་ཟག་༽འག༷ས་ཀྱང༷་མི༷་ཤེ༷ས་༼པ་༽དེ༷་ལྟར༷་༼སྦ་བར་༽གྱི༷ས།། ཞེས་པས་ཀྱང་བདག་གཞན་བརྗེས་པའི་བྱ་བ་འབའ་ཞིག་འཆད་དོ།། 

༼མང་དུ་བརྗོད་པས་ཅི་ཞིག་བྱ་༽མདོ༷ར་༼བསྡུ་༽ན༷་བད༷ག་གི༷་དོ༷ན་གྱི༷་ཕྱི༷ར།། ཁྱོ༷ད་ཀྱི༷ས་གཞ༷ན་ལ༷་གནོ༷ད་པ་བྱས༷་པའམ་བྱེད་པ་ག༵ང་ཡིན་པ་དེ་དོར་ལ། གནོ༷ད་པའམ་སྡུག་བསྔལ་གང་ཡིན་དེ༷་སེམས་ཅ༷ན་དོ༷ན་གྱི༷་ཕྱི༵ར། བད༷ག་ཉི༷ད་ལ༷་ནི༷་འབ༷བ་པ༷ར་གྱི༷ས།། 

རྒྱུ་གང་གིས་བདག་འཛིན་འདི༷་ནི༷་གཉ༷འ་བའམ་གདོང་ཧ་ཅང་དྲ༷ག་པར་འགྱུ༷ར་ཚུ༷ལ་དུ༵། ཤེ༷ད་བསྐྱེ༷ད་པ༷ར་ནི༷་མི༷་བྱ༷་སྟེ༷།། བ༷ག་མ༷་གས༷ར་བ༷འི་ཚུ༷ལ་བཞི༷ན་དུ༵།། རང་སྡིག་པ་ལ་འཛེམ་པའི་ངོ༷་ཚ༷་དང་གཞན་འཕྱ་བས་འཇི༷གས་པའི་ཁྲེལ་ཡོད་དང་ལྡན་པས་སྒོ་གསུམ་བག་ཡོད་པར་བསྡ༷མས་ཏེ༷་གཞན་དོན་སྤྱོད་པ་ལ་བློ་བཞ༵ག་གོ 

།བདག་གཞན་བརྗེ་བ་དེ༷་བྱ༷་བ་དང་དེ༷་ལྟར༷་གཞན་དོན་འགྲུབ་པའི་ཐབས་རྣམས་ལ་ཡང་གན༷ས་བྱ༷་ཞི༵ང་། དེ༷་ལྟར༷་ཁྱོ༷ད་ཀྱི༷ས་རང་དོན་བདག་འཛིན་མི༷་བྱ༷་བ༵། དེ༷་ལྟར༷་སེམས་འདི༷་ནི༷་དབ༷ང་དུ་བྱ༷་སྟེ༷། གཞན་དོན་སྤྱོད་པའི་དམ་བཅའ་དེ༷་ལ༷ས་འད༷ས་པའི་བྱ་བ་ལ་འཇུག་སྲིད་ན༷་དེ་མ་ཐག་རང་སེམས་ཚ༷ར་གཅ༷ད་ཅིང་བྱ༷་བ་དམ་པ་ལ་བསྐུལ་བར་བྱའོ།།

འོ༷ན་ཏེ༷་དེ༷་ལྟར༷་གད༷མས་༼ཤིང་བཀག་༽ཀྱང༷་༼སེམས་འདི་ཉེས་སྤྱོད་ལ་འཇུག་ཅེས་༽ནི༵།། སེམས་ཁྱོ༷ད་དེ༷་ལྟར༷་མི༷་བྱེ༷ད་ན༵།། ༼ལུས་བེམ་པོ་ལ་ཉེས་པ་མི་རྟེན་པས་སེམས་༽ཁྱོ༷ད་ལ༷་ཉེ༷ས་པ༷་ཀུ༷ན་བརྟེ༷ན་༼ནས་འབྱུང་༽ པ༵ས།། ཁྱོ༷ད་ཉི༷ད་༼སྟོབས་དེ་ཉིད་ཀྱི་སྒོ་ནས་༽ཚ༷ར་གཅ༷ད་༼པར་༽བྱ༷་བར་ཟ༵ད་དོ།། 

༼སེམས་༽ཁྱོ༷ད་ཀྱི༷ས་ཁོ༷་བོ༷་ཐོག་མེད་འཁོར་བ་ག༷ར་༼ཁྲིད་ཅིང་བསླུས་པས་༽བརླ༷ག་༼པར་བྱས་༽པ༵འི། སྔོ༷ན་གྱི༷་དུ༷ས་༼ཡུན་རིང་པོ་༽ དེ༷་གཞ༷ན་འདས་ཚར་བ་ཡི༷ན་ཏེ༵། ད་ལྟ་ང༷ས་ཉེས་པའི་རྩ་བར་མཐོ༷ང་བཞིན་དུ་ད༷་ཁྱོ༷ད་ག༷ང་དུ༷་འགྲོ༵་སྟེ། འགྲོ་ས་མེད་པས་ཁྱོ༷ད་ཀྱི༷་རང་དོན་བདག་ལྟའི་དྲེ༷གས་པ༷་ཀུ༷ན་གཞོ༷མ་པར་བྱའོ༵།། 

དེས་ན་ད༷་དུ༷ང་༼སྔར་བསླུས་པ་བཞིན་༽བད༷ག་ལ༷་ར༷ང་གི༷་དོ༵ན།། སྒྲུབ་རྒྱུ་ཡོ༷ད་སྙམ༷་སེམས་པ༷་དེ༷་དོ༷ར་༼ནས་གཞན་དོན་ལ་ཞུགས་༽ཅི༵ག། བད༷ག་གི༷ས་གཞ༷ན་ལ༷་ཁྱོ༷ད་བཙོ༷ངས་ཏེ་བདག་གཞན་བརྗེས་ཟིན་གྱི༵ས། གཞན་དོན་ལ་སྐྱོ༷་བར་མ༷་སེམས་པར་སྟོབས་ནུས་ཞོ༷་ཤ༷་ཕུ༵ལ་ཅིག་ཅེས་པའོ།། 

ག༷ལ་ཏེ༷་སྔར་བ༷ག་མེ༷ད་གྱུ༷ར་ན༷ས་ཀྱང་ད་དུང་ཁྱོ༵ད། སེམས་ཅ༷ན་རྣམ༷ས་ལ༷་མ༷་བྱི༷ན་ན༵།། སླར་ཡང་ཁྱོ༷ད་ཀྱི༷ས་ཁོ༷་བོ༷་དམྱལ༷་བ༷་ཡི༵། སྲུ༷ང་མ༷་རྣམ༷ས་ལ༷་སྟེ༷ར་བར་ངེ༵ས་ཏེ་ལན་གྲངས་དུ་མར་ཚུལ་བཞིན་མ་ཡིན་པ་ལ་སྦྱོར་བའི་ཕྱིར་རོ།། 

དེ༷་ལྟར༷་ཁྱོ༷ད་ཀྱི༷ས་རེ་ལྟ༷འམ་དུ་མ་ཞི༵ག །སྔར་ཡང་ཁོ༷་བོ༷་དམྱལ་བར་བྱི༷ན་པ༷ས་ཡུ༷ན་རི༷ང་སྡུ༵ག༼བསྔལ་བར་བྱས་པས༽། ད༷་ནི༷་འཁོ༷ན་༼རྙིང་པ་༽ རྣམ༷ས་དྲན༷་བྱས༷་ཏེ༵།། ཁྱོ༷ད་ཀྱི༷་ར༷ང་དོ༷ན་སེམས་པ༷༼འི་བློ་རྩ་བ་ནས་༽གཞོ༵མ་ཞིང་གཞན་དོན་དགེ་བ་ལ་སྦྱར་རོ།། 

ག༷ལ་ཏེ༷་བད༷ག་ནི༷་རང་དོན་དག༷འ་བདེ་༼ཐོབ་པར་༽འདོ༷ད་ན༵འང་། ར༷ང་༼དོན་༽ ལ༷་བད༷ག་གི༷ས་དག༷འ་བདེ་དོན་དུ་གཉེར་བར༷་མི༷་བྱ་༷སྟེ། ག༷ལ་ཏེ༷་བད༷ག་ནི༷་སྡུག་བསྔལ་ལས་བསྲུ༷ང་འདོ༷ད་ན༵འང་། ༼སེམས་ཅན་༽གཞ༷ན་ད༷ག་༼གི་དོན་དུ་ལུས་འདི་༽རྟག༷་ཏུ༷་བསྲུ༷ང་བར་བྱ༷་སྟེ། རྒྱལ་བ་བྱམས་པའི་ཞལ་སྔ་ནས། གཞན་གྱི་དོན་ཉིད་རང་གི་དོན་ཡིན་ནོ།། ཞེས་གསུངས་པའི་ཕྱིར་རོ།། 

ཅི་སྟེ་གཞན་དོན་དུ་མ་བཏང་ཡང་༼རྣམ་པ་༽ཇི༷་ལྟ༷་ཇི༷་ལྟར༷་ལུ༷ས་འདི༷་ནི༵།། ༼བདེ་བའི་ཡོ་བྱད་ཀྱིས་༽ཡོ༷ངས་སུ༷་སྐྱོ༷ང་བར་བྱེ༷ད་གྱུ༷ར་པ༵། ། དེ༷་ལྟ༷་དེ༷་ལྟར༷་ཤི༷ན་ཏུ༷་ནི༵།། བདག་འཛིན་ཇེ་དམ་ལ་འགྲོ་བས་བཟེ༷་རེ༷་ཅ༷ན་བཟོད་སྲད་ཆུང་འགྱུ༷ར་ཉི༷ད་དུ༷་ལྷག་པར་ཡང་ལྟུ༵ང་ངོ་། 

དེ༷་ལྟར༷་ལྟུ༷ང་བ༷་བདག་འཛིན་བརྐམ་ཆགས་ཅན་དེ༷་ཡི༷་ཡ༵ང་། འདོ༷ད་པ༷་ས༷་སྟེང་འདི༷་ཐ༷མས་ཅ༷ད་གང་བའི་ལོངས་སྤྱོད་ཀྱི༷ས་ཀྱང་། རྫོ༷གས་པ༷ར་ནུ༷ས་པ༷་༼ཆོག་ཤེས་པ་ཚིམ་པའི་ནུས་པ་༽ཡོ༷ད་མི༷ན་ན༵།།༼ང་ལས་ནུ་ལྟ་བུ་༽དེ༷་ཡི༷་རང་དོན་འདོ༷ད་པ༷་སུ༷ས་༼རྫོགས་པར་༽བྱེ༷ད་ནུ༵ས ༼ཏེ་མི་ནུས་སོ། ༽། 

༼རྙེད་པར་དཀའ་བས་སྒྲུབ་པའི་༽ནུ༷ས་མེ༷ད་༼འདོད་ཡོན་༽འདོ༷ད་ལ༷་ཐོག་མར་ཆགས་སོགས་ཉོ༷ན་མོ༷ངས་ད༵ང་། ཕྱི་ནས་བས༷མ་པ༷་༼ཡིད་བདེ་བར་གནས་པའང་༽ཉམ༷ས་པ༷་དང་འ༷ང་གི་སྒྲས་སྦྱོར་བ་ཕྱིན་ཅི་ལོག་ལ་ཞུགས་ནས་ཉེས་པ་དུ་མ་ཡང་སྐྱེ༷་བར་འགྱུ༵ར་ལ། ག༷ང་ཞི༷ག་རང་དོན་ཀུ༷ན་ལ༷་ལྟོ༷ས་པ་༼སྟེ་རེ་འདོད་གང་ཡང་༽མེ༷ད་པ༵། དེ༷་ཡི༷་ཕུ༷ན་ཚོ༷གས་ཟ༷ད་མི༷་ཤེ༵ས་སོ།། 

༼འདོད་པ་ལ་ཚིམ་པ་མེད་པ་༽དེ༷་བ༷ས་ལུ༷ས་ཀྱི༷་འདོ༷ད་པ༷་ནི༵།། འཕེ༷ལ་ཕྱི༷ར་རང་འདོད་ཀྱི་སྐབ༷ས་དབྱེ༷་མི༷་བྱ༷་སྟེ༷། ག༷ང་ཞི༷ག་ཡི༷ན་འོ༷ང་༼བ་སྟེ་འདོད་བྱའི་དངོས་པོ་༽མི༷་འཛི༷ན་པ༵།། དེ༷་ནི༷་དངོ༷ས་པོ༷་བཟ༷ང་པོ༷་ཡི༵ན༼ཏེ་གཞན་དུ་ན་དུ་ཁ་འཕེལ་བའི་ཕྱིར་རོ༽།། ཞེས་པ་སྟེ། འཕགས་པ་ཀླུ་སྒྲུབ་ཀྱི་ཞལ་སྔ་ནས། ནོར་རྣམས་ཀུན་གྱི་ནང་ན་ཆོག་ཤེས་པ།། རབ་མཆོག་ལགས་པར་ལྷ་མིའི་སྟོན་པས་གསུངས།། ཀུན་ཏུ་ཆོག་མཁྱེན་མཛོད་ཅིག་ཆོག་མཁྱེན་ན།། ནོར་མི་བདོག་ཀྱང་ཡང་དག་འབྱོར་པ་ལགས།། ཞེས་གསུངས་སོ།། 

ལུས་བསྐྱངས་ནས་ཀྱང་ཐ༷་མ༷ར་བེམ་རིག་བྲལ་བ་ན་༼ལུས་འདི་བསྲེགས་པ་ན་༽ཐ༷ལ་བ༷འི་མཐ༷ས་གཏུ༷གས་༼པར་འགྱུར་༽ཤི༵ང་། ས་རྡོ་བཞིན་དུ་མི༷་གཡོ༷་བས་སྐྱེས་བུ་གཞ༷ན་གྱི༷ས་བསྐྱོ༷ད་བྱ༷་བ༵། མི༷་གཙ༷ང་གཟུ༷གས་ནི༷་༼བྱུང་བ་ན་འཇིགས་པའི་རྒྱུར་གྱུར་པས་༽མི༷་བཟ༷ད་པ༵།། ༼ལུས་༽འདི༷་ལ༷་ཅི༷་ཕྱི༷ར་བད༷ག་ཏུ༷་འཛི༵ན་ཏེ་ཞེན་པ་འཁྲུལ་ལོ།། 

༼བདག་ནི་༽གསོ༷ན་ན༷མ་ཡ༷ང་ན༷་ཤི༷་ཡ༷ང་བླ༵འི།། བད༷ག་ལ༷་ལུས་མི་གཙང་བའི་འཁྲུ༷ལ་འཁོ༷ར་འདི༷ས་ཅི༷་བྱ༷། བོ༷ང་པ་དང་འགལ་དུམ་སོ༷གས་དང་འདི༷་ལ་ཁྱད༷་ཅི༷་ཡོ༷ད་ན༵། ༼རྗེས་སུ་བརྩེ་བས་༽ཀྱི༷་ཧུ༷ད་༼བདག་མེད་པ་བདག་ཏུ་འཛིན་པའི་༽ང༷་རྒྱ༷ལ་སེ༷ལ་བར་མི༷་བྱེ༵ད་པའི་འགྲོ་བ་ཀུན་སྙིང་རྗེའོ།། 

ལུ༷ས་ཀྱི༷་འཚོ་ཆིས་ཁ༷་ཏ༷་བྱས༷་པ༷་ཡི༵ས། ཐར་པའི་དོ༷ན་མེ༷ད་བཞིན་དུ་སྡུ༷ག་བསྔ༷ལ་གྱི་རྒྱུ་ལས་མང་པོ་ཉེ༷ར་བས༷གས་ན༵ས། བདག་དང་གཞན་དུ་བཟུང་བའི་རྗེ༷ས་སུ༷་ཆ༷གས་དང་ཁོ༷ང་ཁྲོ༷་སྐྱེ་བ༵འི་གཞི། ཤི༷ང་སྡོང་རུལ་པ་དང་མཚུ༷ངས་པ་འདི༷་ལ༷་ཞེན་ནས་ཅི༷་ཞི༷ག་བྱ༷། 

བད༷ག་གི༷ས་༼ཐམས་ཅད་རྗེས་སུ་བཟུང་བའི་རྣམ་པ་༽འདི༷་ལྟར༷་༼ཤས་གོས་ཀྱིས་༽བསྐྱ༷ངས་༼ཞིང་བསོས་༽པ༷་ད༵ང་། ༼དུར་ཁྲོད་དུ་༽བྱ༷་རྒོ༷ད་སོ༷གས་ཀྱི༷ས་༼ལྕེ་སྤྱང་སོགས་པས་༽ཟོ༷ས་ཀྱང༷་རུ༵ང་། རིམ་པ་ལྟར་ཆ༷གས་མེ༷ད་ཞེ༷་སྡ༷ང་ཡོ༷ད་མི༷ན་ན༵།། ཅི༷་སྟེ༷་༼ཤིང་དང་མཚུངས་པའི་བེམ་པོ་༽དེ༷་ལ༷་ཆ༷གས་པ༷ར་བྱེ༵ད༼དེ་མི་རིགས་སོ༽།། 

ག༷ང་ཞི༷ག་སྨད༷་༼ཅིང་སྤངས་༽པ༷ས་ཁྲོ༷་བ༷་ད༵ང་། ག༷ང་ཞི༷ག་བསྟོ༷ད་པ༷ས་༼མཆོད་ཅིང་བསྙེན་བཀུར་བས་༽མགུ༷་འགྱུ༷ར་བ༵།། ག༷ལ་ཏེ༷་བརྟགས་ན་ལུས་སེམས་བེམ་པོ་དེ༷་ཉི༷ད་ཀྱིས་ཤེ༷ས་རྒྱུ་མེ༷ད་ན༵། བད༷ག་གི༷ས་ལུས་བསྐྱང་བའི་དོན་དུ་འཁོར་བ་ཐོག་མཐའ་མེད་པར་དགོས་པ་ག༷ང་གི༷་ང༷ལ་བ༷་བྱས༷། ཞེས་དྲིས་པའོ།། 

ག༷ང་ཞི༷ག་ན་རེ་ལུ༷ས་འདི༷་སེམས་ཀྱི་འདོ༷ད་བྱར་གྱུ༷ར་པ༵ས། དེ༷་དང་བད༷ག་བཤེ༷ས་ཤིང་འདྲིས་པའི་དོན་དུ་འབད་པ་ཡི༷ན་ནོ་ཞེ༷་ན༵། འོ་ན་སེམས་ཅན་ཐ༷མས་ཅ༷ད་༼རང་གི་ལུས་ལ་ཆགས་པས་༽ར༷ང་གི༷་ལུ༷ས་འདོ༷ད་པ༵ས། དེ༷་རྣམས་ལ༷འང་བད༷ག་ཀོ༷་ཅི༷ས་མི༷་དག༵འ་སྟེ་དགའ་བར་རིགས་སོ།། 

༼བདག་འཛིན་མ་སྤངས་ན་འགྲོ་དོན་མི་ནུས་པ་༽དེ༷་བ༷ས་བད༷ག་གི༷ས་༼དངོས་པོ་ཐམས་ཅད་ལ་༽ཆ༷གས་༼པ་སྟེ་ལྟོས་པ་༽མེ༷ད་པ༵ར།། འགྲོ༷་༼བ་སེམས་ཅན་ཐམས་ཅད་༽ལ༷་ཕ༷ན་༼བདེ་སྒྲུབ་པའི་༽ཕྱི༷ར་ལུ༷ས་གཏ༷ང་བྱ༷།། གཞན་ལ་ཕན་དགོས་པ་དེ༷ས་ན༷་ལུས་འདི༷་ལ༷་ཉེ༷ས་དམིགས་མ༷ང་ཡ༵ང་། ལ༷ས་བྱེད་པ་རྣམས་ཀྱི༷་སྤྱ༷ད་ཆ་བཞི༷ན་དུ་དགོས་པ་ལ་ལྟོས་ནས་གཟུ༷ང་བར་བྱའོ༵།། 

མཉམ་བཞག་མེད་པར་ཉོན་མོངས་མི་སྤོང་པ་དེ༷་བ༷ས་ན་བྱི༷ས་པའི་སྤྱོ༷ད་པ༷་དོན་མེད་རྣམ་རྟོག་སྔར་མང་དུ་སྤྱད་པས༷་ཆོ༵ག། ད་ནི་བད༷ག་གི༷ས་མཁ༷ས་པ༷་རྒྱལ་བ་སྲས་དང་བཅས་པའི༷་རྗེ༷ས་བསྙེ༷གས་ཏེ༵། དེ་དག་གི་བསླབ་པ་ལ་རྗེས་སུ་སློབ་བོ་རྗེས་སུ་སྒྲུབ་པོ་ཞེས་དམ་བཅས་པ་ལྟར་སྒོ་གསུམ་བ༷ག་ཡོ༷ད་ཀྱི་གཏ༷མ་ཇི་སྙེད་པ་ནི༷་དྲན༷་བྱས༷་ན༵ས། མཉམ་བཞག་གི་གེགས་༼སེམས་དམན་པར་བྱེད་པའི་༽གཉི༷ད་དང་༼ལས་ཞུམ་པའམ་སྙོམ་པའི་ལེ་ལོ་༽རྨུ༷གས་པ༷་བཟློ༷ག་པ༷ར་བྱ༵༼བ་ནས་མཁས་པའི་རྗེས་སུ་འབྲང་ངོ་།༽ 

རྒྱ༷ལ་སྲས༷་ཐུ༷གས་རྗེ༷་ཆེ༷་རྣམ༷ས་༼ཀྱིས་མཛད་པ་༽ལྟར༷།། ༼གཉེན་པོ་ལ་༽རི༷གས་པའི་སྲ༷ན་ནི༷་གཟུ༷གས་བྱ༷་སྟེ༵།། ༼སྤང་གཉེན་གྱི་བླང་དོར་ལ་༽ཉི༷ན་མཚ༷ན་ཕྱེ༷ད་པ༷ར་༼ཏེ་མཐའ་དག་ཏུ་༽མ༷་འབ༷ད་ན༵།། བད༷ག་གི༷་སྡུ༷ག་བསྔ༷ལ་ན༷མ་མཐ༷ར་ཕྱི༵ན༼ཏེ་མི་ཕྱིན་པའི་ཕྱིར་རོ༽།། ཞེས་པའི་ཤོ་ལོ་ཀ་འདི་བདག་གིས་མཐོང་བའི་རྒྱ་དཔེ་ན་མི་སྣང་ཞིང་འགྲེལ་ཆེན་དུའང་མི་གསུང་མོད། འཆད་ན་སླའོ།། 

དེ༷་བ༷ས་ན་འདོད་པ་ལ་འདུན་པ་དང་གནོད་སེམས་དང་གཉིད་རྨུགས་དང་རྒོད་འགྱོད་དང་ཐེ་ཚོམ་སྟེ་ཞི་གནས་ལྷག་མཐོང་གི་སྒྲི༷བ་པ༷་ལྔ་པོ་བས༷ལ་བ༷འི་ཕྱི༷ར། ལོ༷ག་པའི་ལ༷མ་རྣམ་རྟོག་འཕྲོ་བ་ལ༷ས་སེམས་བླ༷ན་ཏེ༵། ཡ༷ང་ད༷ག་པའི་དམི༷གས་པ་ཆོས་ཀྱི་དབྱིངས་ལ༷་རྟག༷་པ༷ར་ཡ༵ང་། ༼ཞི་ལྷག་གི་སྒོ་ནས་༽བད༷ག་གི༷ས་རྟོག་མེད་དུ་མཉམ༷་པ༷ར་གཞ༷ག་པ༷ར་བྱ༵༼འདིས་མཉམ་གཞག་གི་ངོ་བོ་བསྟན་ཅིང་། ཇི་ལྟར་སྒོམ་ཐབས་རྒྱས་པར་ཀ་མ་ལ་ཤི་ལའི་སྒོམ་རིམ་ལས་ཤེས་པར་བྱ༽འོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། གཙོ་བོར་བས༷མ་གཏ༷ན་བསྟན༷་པ༷་ཞེ༷ས་བྱ༷་བ༷་སྟེ༷་ལེ༷འུ༷་བརྒྱ༷ད་པ༷འོ༵།།

༈ ལེའུ་དགུ་པ། ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པ།༈ དེ་ལྟར་བསམ་གཏན་གྱི་སེམས་རྩེ་གཅིག་པའི་མཚན་ཉིད་ཅན་ཞི་གནས་ཀྱི་རང་བཞིན་རྣམ་པར་བཤད་པའི་རྗེས་སུ། ཡང་དག་པ་ཇི་ལྟ་བ་བཞིན་དུ་ཆོས་ལ་སོ་སོར་རྟོག་པའི་མཚན་ཉིད་ཅན་ལྷག་མཐོང་ཤེས་རབ་ཀྱི་རང་བཞིན་འགྲེལ་པ་ལས། སྤྱིའི་དོན་ཕན་ཡོན་ལ་མཁས་པས་ཤེས་རབ་བསྐྱེད་པ་དང་། བདེན་གཉིས་ལ་མཁས་པས་ལམ་དུ་སྒྲུབ་པ་དང་། འབྲས་བུ་ལ་མཁས་པས་སྟོང་ཉིད་རྟོགས་ཚུལ་ཏེ་གསུམ་གྱིས་ཁོང་དུ་ཆུད་པར་བྱའོ།། དེ་ལ་དོན་དང་པོའི་དབང་དུ་བྱས་ནས། ཡོན་ཏན་རིན་པོ་ཆེ་སྡུད་པར། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས།། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར།།ཞེས་པ་དང་། ཡུམ་རྒྱས་པ་ལས་ཀྱང་། རབ་འབྱོར། འདི་ལྟ་སྟེ། དཔེར་ན་ཆུ་ཀླུང་གང་ཇི་སྙེད་ཡོད་པ་ཐམས་ཅད་ཆུ་ཀླུང་ཆེན་པོ་གང་ན་བ་དེར་འདོང་ངོ་། དེ་དག་ཀྱང་ཆུ་ཀླུང་དེ་དང་འགྲོགས་ཤིང་རྒྱ་མཚོ་ཆེན་པོ་ག་ལ་བ་དེར་འདོང་ངོ་། རབ་འབྱོར། དེ་བཞིན་དུ་ཕ་རོལ་ཏུ་ཕྱིན་པ་ལྔ་ཡང་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་ན་རྣམ་པ་ཐམས་ཅད་མཁྱེན་པ་ཉིད་གང་ན་བ་དེར་འདོང་ངོ་། ཞེས་སོགས་རྒྱས་པར་གསུངས་པའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་གཅེས་པར་བཟུང་ནས་དེ་ཁོ་ན་ཉིད་སྒྲུབ་པ་ལ་ནན་ཏན་སྙིང་པོར་བྱ་བ་བཞེད་དོ།། དོན་གཉིས་པའི་དབང་དུ་བྱས་ནས། བདེན་གཉིས་ངོ་བོ་ལ་མཁས་པ་དང་། བདེན་གཉིས་དབྱེ་བ་ལ་མཁས་པ་དང་། བདེན་གཉིས་སྒོམ་པ་ལ་མཁས་པར་བྱའོ།། དེ་ལ་ངོ་བོ་ནི་ཀུན་རྫོབ་དང་དོན་དམ་པ་སྟེ། ཡབ་སྲས་མཇལ་བའི་མདོ་ལས། འཇིག་རྟེན་མཁས་པའི་བདེན་པ་རྣམ་གཉིས་ཏེ།། ཁྱོད་ཀྱིས་གཞན་ལས་མ་གསན་རང་གིས་གཟིགས།།དེ་ནི་ཀུན་རྫོབ་བདེན་དང་དོན་དམ་སྟེ།། བདེན་པ་གསུམ་པོ་གང་ཡང་མ་མཆིས་སོ།། ཞེས་པ་དང་། དབུ་མ་རྩ་བའི་ཤེས་རབ་ལས་ཀྱང་། གང་དག་བདེན་པ་འདི་གཉིས་ཀྱི།།རྣམ་དབྱེ་རྣམ་པར་མི་ཤེས་པ།། དེ་དག་སངས་རྒྱས་བསྟན་པ་ཡི།། ཟབ་མོའི་དེ་ཉིད་རྣམ་མི་ཤེས།། ཞེས་པ་དང་། བདེན་གཉིས་ལས་ཀྱང་། བདེན་གཉིས་རྣམ་དབྱེ་ཤེས་པ་རྣམས།། ཐུབ་པའི་བཀའ་ལ་མི་རྨོངས་ཏེ།། དེ་དག་མ་ལུས་ཚོགས་བསགས་ནས།། ཕུན་ཚོགས་ཕ་རོལ་འགྲོ་བ་ཉིད།། ཅེས་གསུངས་པའོ།། དེ་ལས་ཀྱང་ཀུན་རྫོབ་ཀྱི་ངོ་བོ་ནི། མ་རིག་པས་བསླད་པ་ཐར་པ་ལ་སྒྲིབ་བྱེད་གློ་བུར་དྲི་མའི་ཆ་མ་བརྟགས་ན་ཉམས་དགའ་ཞིང་དོན་དུ་སྣང་བ་འདི་ཡིན་ཏེ། དབུ་མ་ལ་འཇུག་པར། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ།། དེས་གང་བཅོས་མ་བདེན་པར་སྣང་དེ་ནི།། ཀུན་རྫོབ་བདེན་ཞེས་ཐུབ་པ་དེས་གསུངས་པ།། བཅོས་མར་གྱུར་པའི་དངོས་རྣམས་ཀུན་རྫོབ་ཏུའོ།། ཞེས་པ་དང་། བདེན་གཉིས་ལས་ཀྱང་། ཇི་ལྟར་སྣང་བ་འདི་ཁོ་ན།། ཀུན་རྫོབ། ཅེས་གསུངས་པའོ།། འདི་ལ་བྱིས་པ་རྣམས་ཀྱིས་བདེན་པར་བཟུང་བའི་ཆ་ནས་ཀུན་རྫོབ་བདེན་པ་ཞེས་ཐ་སྙད་མཛད་དེ། སློབ་དཔོན་ཤེས་རབ་འབྱུང་གནས་ཀྱིས་འགྲེལ་པར། འཇིག་རྟེན་པའི་ཞེན་པ་ལས་ཀུན་རྫོབ་བདེན་པ་ཞེས་བརྗོད་དེ། འཇིག་རྟེན་པ་ཀུན་རྫོབ་བདེན་པར་སྨྲ་བ་དེའི་རྗེས་སུ་འབྲངས་ནས་བཅོམ་ལྡན་འདས་ཀྱིས་ཀྱང་། དེ་ཁོ་ན་ཉིད་བཏང་སྙོམས་སུ་བཞག་སྟེ་ཀུན་རྫོབ་ཀྱི་བདེན་པ་ཞེས་གསུངས་སོ་ཞེས་བཤད་དོ།། དོན་དམ་པའི་བདེན་པ་ནི་ཀུན་རྫོབ་གློ་བུར་བ་དཔྱད་མི་བཟོད་པ་དང་ཚུ་རོལ་མཐོང་བའི་བློ་ལས་འདས་པ་ཆོས་ཉིད་དེ་བཞིན་ཉིད་ཡིན་ཏེ། འདི་ཉིད་དུའང་། དོན་དམ་བློ་ཡི་སྤྱོད་ཡུལ་མིན།། ཞེས་པ་དང་། བདེན་གཉིས་ལས་ཀྱང་། ཀུན་རྫོབ་དེ་བཞིན་ཉིད་གང་ཡིན།། དེ་ཉིད་དམ་པའི་དོན་གྱིར་བཞེད།། ཅེས་གསུངས་པའོ།། འདི་ཉིད་འཕགས་པའི་ཡེ་ཤེས་འཁྲུལ་མེད་ཀྱི་ཡུལ་དུ་བདེན་པའི་ཆ་ནས་དོན་དམ་བདེན་པར་འཇོག་སྟེ། ༼དེ་ནི་དགོས་པ་མཆོག་ཡིན་པས། དོན་དམ་མྱ་ངན་འདས་པ་ཡིན།།ཞེས་༽ ཆོས་མངོན་པའི་མདོ་ལས། དོན་དམ་པ་གང་ཞེ་ན། འཕགས་པའི་ཡེ་ཤེས་དམ་པའི་སྤྱོད་ཡུལ་གྱི་དོན་ཏོ།། ཞེས་གསུངས་སོ།། ད་ནི་དེ་དག་གི་དབྱེ་བ་ལ་མཁས་པར་བྱ་བ་ལས། ཀུན་རྫོབ་ལ་ཡང་རྟེན་འབྲེལ་གཞན་དབང་གིས་མཚན་ཉིད་ཅན་དོན་བྱེད་ནུས་པར་ཐུན་མོང་དུ་སྣང་བ་རྣམས་ལ་ཡང་དག་པའི་ཀུན་རྫོབ་དང་། མེད་བཞིན་དུ་བརྟགས་པ་ཆུ་ནང་གི་ཟླ་བ་དང་མེ་ལོང་གི་གཟུགས་བརྙན་ལྟ་བུ་ཀུན་བརྟགས་ཀྱི་མཚན་ཉིད་ཅན་སྣང་བ་ཙམ་ལ་ལོག་པའི་ཀུན་རྫོབ་ཅེས་དབྱེ་བ་མཛད་དེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་ཕྱིར།། ཡང་དག་ཡང་དག་མ་ཡིན་པའི།། ཀུན་རྫོབ་ཀྱི་ནི་དབྱེ་བ་བྱས།། ཞེས་གསུངས་པའོ།། དེ་བཞིན་དུ། དོན་དམ་པ་ལ་ཡང་འགྱུར་མེད་ཡོངས་གྲུབ་གྱི་དོན་དམ་དང་། ཀུན་རྫོབ་ལ་དཔྱད་ན་ཅིར་ཡང་མ་གྲུབ་པའི་སྟོང་ཉིད་ལ་ཡང་རྗེས་མཐུན་པའི་དོན་དམ་ཞེས་གཉིས་སུ་ཕྱེ་བ་ཡོད་དེ། བདེན་གཉིས་ལས། སྐྱེ་ལ་སོགས་པ་བཀག་པ་ཡང་། ཡང་དག་པ་དང་མཐུན་ཕྱིར་འདོད།། ཅེས་གསུངས་པ་ལྟར་རོ།། འདིའི་རྗེས་སུ་འབྲངས་ནས་སྔ་རབས་པ་རྣམས་ཀྱིས་དོན་དམ་མཚན་ཉིད་པ་དང་རྗེས་མཐུན་པ་གཉིས་སུ་ཕྱེ་བ་ལས། དུས་ཕྱིས་ཀྱི་གང་ཟག་མང་པོ་ཞིག་ལྟ་བ་སྣ་ཚོགས་ཀྱི་ཟང་ཟིང་གིས་ཅི་བྱ་གཏོལ་མེད་པར་གྱུར་ནས་ཡོད་པའི་དོན་དམ་མཚན་ཉིད་པ་དེ་བོར་ནས། རྗེས་མཐུན་པའི་དོན་དམ་སྟོང་ཉིད་མེད་དགག་ཙམ་དོན་དམ་དུ་བརྟགས་པ་ལ་འཆེལ་ནས་ཆོས་ཐམས་ཅད་ཅིར་ཡང་མ་གྲུབ་པ་ཉིད་དོན་དམ་པའོ་ཞེས་ལྟ་བ་མཐོན་པོར་བཞེད་པ་རྣམས་ལ་ནི། ལང་ཀར་གཤེགས་པ་ལས། དངོས་རྣམས་སྐྱེ་བ་ཀུན་རྫོབ་ཏུ།། དམ་པའི་དོན་དུ་རང་བཞིན་མེད།། རང་བཞིན་མེད་ལ་འཁྲུལ་བ་གང་། དེ་ནི་ཡང་དག་ཀུན་རྫོབ་འདོད།། ཅེས་པ་དང་། བདེན་གཉིས་ལས་ཀྱང་། བརྟགས་པའི་རང་གི་ངོ་བོ་ཡི།། བཀག་པ་བརྟགས་མིན་ཇི་ལྟར་འགྱུར།། དེ་བས་འདི་ནི་ཀུན་རྫོབ་སྟེ།། ཡང་དག་དོན་ཡིན་ཡང་དག་མིན།། ཞེས་གསུངས་པས་གནོད་པའི་ཕྱིར་ཅིའང་མེད་པའི་སྟོང་པ་ནི་དོན་དམ་བདེན་པ་མཚན་ཉིད་པར་ཁས་མི་ལེན་ནོ།། བདེན་གཉིས་སྒོམ་པ་ལ་མཁས་པར་བྱ་བ་ནི། ཀུན་རྫོབ་གློ་བུར་པ་རྣམ་པར་དཔྱད་ན་མེད་པ་དང་། དོན་དམ་འགྱུར་བ་མེད་པའི་ཆོས་ཉིད་ཡོད་པར་ཡིད་ཆེས་པས་སྒོམ་པ་སྟེ། ཆོས་མངོན་པར། ཡོད་པ་ལ་ཡང་ཡོད་པར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།། མེད་པ་ལ་ཡང་མེད་པར་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ།། འདི་ནི་སྟོང་པ་ཉིད་ལ་འཇུག་པ་ཡང་དག་པ་སྟེ་ཕྱིན་ཅི་མ་ལོག་པའོ་ཞེས་མདོ་དྲངས་ནས་བཤད་པ་བཞིན་ནོ།། འབྲས་བུ་ལ་མཁས་པས་སྟོང་ཉིད་རྟོགས་ཚུལ་ལ་གཉིས་སུ་དབྱེ་བ་ལས། ཀུན་རྫོབ་ལ་མཁས་པས་བདེན་མེད་རྟོགས་ཚུལ་ནི། ཀུན་རྫོབ་དང་གློ་བུར་དྲི་མ་དང་འདུས་བྱས་དང་རྒྱུ་རྐྱེན་ལས་སྐྱེས་པ་དང་རྟེན་ཅིང་འབྲེལ་བར་འབྱུང་བ་དང་། ཀུན་བརྟགས་གཞན་དབང་རྣམས་མིང་གི་རྣམ་གྲངས་ཏེ། འདི་མཐའ་དག་སྟོང་པར་སྒྲུབ་པ་ལ། དབུ་མའི་རྒྱན་ལས། བདག་དང་གཞན་སྨྲས་དངོས་འདི་དག། ཡང་དག་ཏུ་ན་གཅིག་པ་དང་། དུ་མའི་རང་བཞིན་བྲལ་བའི་ཕྱིར།། རང་བཞིན་མེད་དེ་གཟུགས་བརྙན་བཞིན།། ཞེས་གསུངས་པའི་རྗེས་སུ་འབྲངས་ནས་སྣང་བ་བདེན་མེད་དུ་སྒྲུབ་པ་ལ་གཅིག་དང་དུ་བྲལ་གྱི་གཏན་ཚིགས་དང་། དབུ་མའི་རྩ་བ་ལས། བདག་ལས་མ་ཡིན་གཞན་ལས་མིན།།གཉིས་ལས་མ་ཡིན་རྒྱུ་མེད་མིན།། དངོས་པོ་གང་དག་གང་ན་ཡང་། སྐྱེ་བ་ནམ་ཡང་ཡོད་མ་ཡིན།། ཞེས་གསུངས་པ་དང་མཐུན་པར་རང་བཞིན་སྐྱེ་མེད་དུ་སྒྲུབ་པ་ལ་རྡོ་རྗེ་གཟེགས་མའི་གཏན་ཚིགས་དང་། བདེན་གཉིས་ལས། དུ་མས་དངོས་པོ་གཅིག་མི་བྱེད།། གཅིག་གིས་དུ་མའི་དངོས་མི་བྱེད།། དུ་མས་དུ་མའང་བྱེད་མིན་ཏེ།། གཅིག་གིས་གཅིག་བྱེད་པ་ཡང་མིན།། ཞེས་གསུངས་པ་དང་མཐུན་པར་བྱེད་པོས་སྟོང་པར་སྒྲུབ་པ་ལ་མུ་བཞི་སྐྱེ་འགོག་གི་གཏན་ཚིགས་དང་། བློ་གྲོས་རྒྱ་མཚོས་ཞུས་པའི་མདོ་ལས། གང་དག་བརྟེན་ནས་འབྱུང་དེ་དག། ངོ་བོ་ཉིད་ཀྱིས་ཅིར་ཡང་མེད།། གང་དག་ངོ་བོ་ཉིད་མེད་པ།། དེ་དག་གང་དུའང་སྐྱེ་བ་མེད།། ཅེས་གསུངས་པ་དང་། མཐུན་པར་ཀུན་རྫོབ་སྟོང་ཉིད་དུ་སྒྲུབ་པ་ལ་རྟེན་ཅིང་འབྲེལ་འབྱུང་གི་གཏན་ཚིགས་ཏེ། གཏན་ཚིགས་ཆེན་པོ་བཞི་པོ་གང་ཡང་རུང་བས་བརྟགས་ཤིང་དཔྱད་པ་ན་ཀུན་རྫོབ་ཀྱི་ཆོས་ཐམས་ཅད་རྨི་ལམ་དང་སྒྱུ་མ་དང་དྲི་ཟའི་གྲོང་ཁྱེར་ལ་སོགས་པ་ཇི་ལྟ་བར་སྣང་བ་བདེན་མེད་དུ་རྟོགས་པ་སྟེ། དབུ་མ་རྩ་བའི་ཤེས་རབ་ལས། རྨི་ལམ་ཇི་བཞིན་སྒྱུ་མ་བཞིན།། དྲི་ཟའི་གྲོང་ཁྱེར་ཇི་ལྟ་བ།། དེ་བཞིན་སྐྱེ་དང་དེ་བཞིན་གནས།། དེ་བཞིན་དུ་ནི་འཇིག་པར་གསུངས།། ཞེས་བཤད་པ་བཞིན་ནོ།། དོན་དམ་ལ་མཁས་པས་དྲི་བྲལ་རྟོགས་ཚུལ་ནི། དོན་དམ་པ་དང་དེ་བཞིན་ཉིད་དང་ཡང་དག་པའི་མཐའ་དང་ཆོས་ཀྱི་དབྱིངས་དང་འགོག་བདེན་དང་ཡོངས་གྲུབ་ལ་སོགས་པ་མཚན་གྱི་རྣམ་གྲངས་ཏེ། འདི་དག་ངོ་བོ་ཅི་ཡང་མེད་པ་ཆད་པ་ནི་མ་ཡིན་ཡང་དྲི་མ་གློ་བུར་བས་སྟོང་པ་ལ་སྟོང་པ་ཞེས་གསུངས་ཏེ། རྒྱུད་བླ་མ་ལས། རྣམ་དབྱེར་བཅས་པའི་མཚན་ཉིད་ཅན།། གློ་བུར་དག་གིས་ཁམས་སྟོང་གི། རྣམ་དབྱེ་མེད་པའི་མཚན་ཉིད་ཅན།། བླ་མེད་ཆོས་ཀྱིས་སྟོང་མ་ཡིན།། ཞེས་སོགས་རྒྱས་པར་འབྱུང་བ་བཞིན་ནོ།། དེས་ན་མདོ་སྡེའི་རྒྱན་ལས། ༼ཀུན་བརྟགས་ཐམས་ཅད་ཀུན་རྫོབ་ཏུའང་གྲུབ་པ་༽མེད་པའི་སྟོང་པ་ཉིད་༼དུ་༽ཤེས་ཤིང་། དེ་བཞིན་༼དུ་གཞན་དབང་ཀུན་རྫོབ་ཙམ་དུ་༽ཡོད་༼ཀྱང་དོན་དམ་དུ་མེད་༽པའི་སྟོང་༼པ་༽ཉིད་དང་། ༼ཡོངས་གྲུབ་ནི་༽རང་བཞིན་༼གྱིས་གློ་བུར་གྱི་ཆོས་ཐམས་ཅད་ཀྱིས་༽སྟོང་པ་ཉིད་༼དུ་༽ཤེས་ན།། སྟོང་པ་ཤེས་པ་ཞེས་བརྗོད་དོ།། ཞེས་གསུངས་པ་ལྟར་དབྱེ་དགོས་ཀྱི། ཐམས་ཅད་དུ་ཅི་ཡང་མེད་པའི་སྟོང་པར་བལྟ་བ་ནི་མ་ཡིན་ཏེ། དཀོན་མཆོག་བརྩེགས་པ་ལས། འོད་སྲུང་གང་ཟག་ཏུ་ལྟ་བ་རི་རབ་ཙམ་ནི་བླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ།། ཞེས་པ་དང་། དབུ་མ་རྩ་ཤེར་ལས། སྟོང་པ་ཉིད་ལ་ལྟ་ཉེས་ན།། ཤེས་རབ་ཆུང་རྣམས་ཕུང་བར་འགྱུར།། ཇི་ལྟར་སྦྲུལ་ལ་བཟུང་ཉེས་དང་། རིགས་སྔགས་ལོག་པར་བཀླགས་པ་བཞིན།།ཞེས་གསུངས་སོ།། དེས་ན་ལྟ་བ་རྣམ་པར་དག་པ་ལ་ནན་ཏན་དུ་བྱའོ།། 

ད་ནི་གཞུང་ལ་འཇུག་པར་བྱ་སྟེ། སྔར་བཤད་པའི་ཡ༷ན་ལ༷ག་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔས་བསྡུས་པ་འདི༷་ད༷ག་ཐ༷མས་ཅ༷ད་ནི༵། ཐུ༷བ་པ༷ས་ཡུམ་རྒྱས་པར། ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་ཕ་རོལ་ཏུ་ཕྱིན་པ་ལྔས་ཕ་རོལ་ཏུ་ཕྱིན་པའི་མིང་ཡང་མི་ཐོབ་བོ།། ཞེས་ཤེ༷ས་ར༷བ་གཙོ་བོ་དང་གཞན་ཕལ་པའི་དོ༷ན་དུ༷་གསུ༵ངས། དེ༷་ཡི༷་ཕྱི༷ར་ན༷་ཁམས་གསུམ་གྱི་སྡུ༷ག་བསྔ༷ལ་ད༵ག །ཞི༷་ཞིང་འཚང་རྒྱ་བར་འདོ༷ད་པ༷ས་ཤེ༷ས་ར༷བ་བསྐྱེ༵ད་པར་བྱ་སྟེ། ཤེས་རབ་ཀྱིས་ནི་ཆོས་ཀྱི་རང་བཞིན་ཡོངས་ཤེས་ནས།། ཁམས་གསུམ་མ་ལུས་པ་ལས་ཡང་དག་འདའ་བར་འགྱུར།། ཞེས་གསུངས་པའི་ཕྱིར་རོ།། 

འཇིག་རྟེན་པའི་ཡུལ་ཀུ༷ན་རྫོ༷བ་ཏུ་བདེན་པ་གློ་བུར་བ་དང་ནི༷་འཕགས་པའི་ཡུལ་དོ༷ན་ད༷མ་དུ་བདེན་པ་རང་བཞིན་པ་སྟེ༷། འདི༷་དག་ནི༷་སོ་སྐྱེ་དང་འཕགས་པའི་བདེ༷ན་པ༷་གཉི༷ས་སུ༷་འདོ༵ད། དེ་ལས་དོ༷ན་ད༷མ་ནི་སོ་སྐྱེའི་བློ༷་ཡི༷་སྤྱོ༷ད་ཡུལ་མི༵ན་པ་ཆོས་ཉིད་མ་འཁྲུལ་བར་གྲུབ་ལ། སོ་སྐྱེའི་བློ༷་ཡུལ་དང་བཅས་པ་ནི༷་ཀུ༷ན་རྫོ༷བ་ཆོས་ཅན་འཁྲུལ་བ་ཡི༷ན་པ༷ར་བརྗོ༵ད་༼བདེན་པ་གཉིས་བསྟན་པར། ལྷའི་བུ་དག་དོན་དམ་པའི་བདེན་པ་ལུས་ངག་ཡིད་གསུམ་གྱི་ཡུལ་དུ་འགྱུར་ན་དོན་དམ་པའི་གྲངས་སུ་མི་འགྲོ་བའི་ཀུན་རྫོབ་ཀྱི་བདེན་པར་འགྱུར་ཏེ་དོན་དམ་པ་ནི་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་ཀྱང་འདས་སོ།། ཞེས་གསུངས་༽དེ། དབུ་མ་ལ་འཇུག་པར། ཡང་དག་མཐོང་ཡུལ་གང་ཡིན་དེ་ཉིད་དེ།། འཁྲུལ་བ་མཐོང་བ་ཀུན་རྫོབ་བདེན་པར་བརྗོད།།ཅེས་གསུངས་སོ།།འོ་ན་སྡུག་བསྔལ་དང་ཀུན་འབྱུང་དང་འགོག་པ་དང་ལམ་གྱི་མཚན་ཉིད་ཅན་བདེན་པ་བཞིར་གསུངས་པ་དང་ཇི་ལྟར་མི་འགལ་ཞེ་ན་བདེན་ཏེ། གདུལ་བྱའི་དབང་གིས་བཞིར་ཕྱེ་བ་ཙམ་དུ་ཟད་ཀྱི། བསྡུ་ན་བདེན་པ་གསུམ་ཀུན་རྫོབ་ཀྱི་བདེན་པར་འདུས་ལ། འགོག་བདེན་ནི་དོན་དམ་པའི་བདེན་པ་ཉིད་ཡིན་པའི་ཕྱིར་འགལ་བ་ཅུང་ཟད་ཀྱང་མེད་དོ།། 

བདེན་པ་གཉིས་པོ་དེ༷་ལ༷་འཇི༷ག་རྟེ༷ན་དུ་རྟོགས་བྱེད་ཀྱི་གང་ཟག་རིགས་རྣམ༷་གཉི༷ས་མཐོ༵ང་སྟེ། ཆོས་ཉིད་སྐྱེ་མེད་རྟོགས་པའི་རྣ༷ལ་འབྱོ༷ར་པ༷་དང་འཁྲུལ་སྣང་བདེན་པར་འཛིན་པའི་ཕ༷ལ་པ༷འོ༵།། རྟོགས་ཚུལ་དེ༷་གཞིར་བྱས་པ་ལ༷་འཇི༷ག་རྟེ༷ན་ཕ༷ལ་པ༷་ཀུན་རྫོབ་བདེན་པར་ལྟ་བ་ལ་ནི༵། རྣ༷ལ་འབྱོ༷ར་པའི་འཇི༷ག་རྟེ༷ན་ནམ་སྣང་ཚུལ་ཀུན་རྫོབ་བདེན་མེད་ཉིད་ཀྱི༷ས་གནོ༷ད་ཅི༵ང་། 

རྣ༷ལ་འབྱོ༷ར་པ༷་རང་ཡ༷ང་བློ༷་ཁྱད༷་ཀྱི༵ས། གོ༷ང་མ༷་གོ༷ང་མ༷་སྟེ་རྟོགས་པ་མཆོག་ཏུ་གྱུར་པ་རྣམ༷ས་ཀྱི༷ས་འོག་མ་འོག་མ་རྟོགས་པ་དམན་པ་རྣམས་ལ་གནོ༵ད་དེ། འདི་ལྟར་ས་དང་པོ་རབ་ཏུ་དགའ་བ་དང་། གཉིས་པ་དྲི་མ་མེད་པ་དང་། གསུམ་པ་འོད་བྱེད་པ་དང་། བཞི་པ་འོད་འཕྲོ་བ་དང་། ལྔ་པ་སྦྱང་དཀའ་བ་དང་། དྲུག་པ་མངོན་དུ་གྱུར་པ་དང་། བདུན་པ་རིང་དུ་སོང་བ་དང་། བརྒྱད་པ་མི་གཡོ་བ་དང་། དགུ་པ་ལེགས་པའི་བློ་གྲོས་དང་། བཅུ་པ་ཆོས་ཀྱི་སྤྲིན་གྱི་མཐར་ཐུག་པ་ས་བཅུའི་རིམ་པ་གོང་མ་གོང་མའི་ཡོན་ཏན་ཁྱད་པར་ཅན་ཐོབ་པས་འོག་མ་འོག་མའི་རྟོགས་པ་ལ་གནོད་པ་ལྟ་བུ་ལྟོས་ནས་ཁྱད་པར་དུ་གྱུར་པའི་ཕྱིར་རོ།། འདི་ནི་རིགས་ཏེ་དཔེར་ན། ཕྱི་རོལ་པ་བདག་ཏུ་སྨྲ་བ་ལ། ནང་པ་བདག་མེད་དུ་སྨྲ་བས་གནོད་པ་དང་། ནང་པའི་གྲུབ་མཐའ་བཞི་པོ་ཡང་བྱེ་བྲག་ཏུ་སྨྲ་བ་ཤེས་བྱའི་གཞི་ལྔ་པོ་ཐམས་ཅད་རྫས་ཡོད་དུ་སྨྲ་བ་ལ། མདོ་སྡེ་པ་གཟུགས་སེམས་སེམས་བྱུང་གསུམ་དོན་དམ་དུ་ཡོད་ཀྱི་ལྡན་མིན་འདུ་བྱེད་དང་ཆོས་ཉིད་འདུས་མ་བྱས་རྫས་སུ་མེད་པར་སྨྲ་བས་གནོད་པ་དང་། དེ་དག་ལ་ཡང་སེམས་ཙམ་པ་རྣམ་པར་ཤེས་པ་ཁོ་ན་དོན་དམ་དུ་ཡོད་ཀྱི་ཕྱི་རོལ་གྱི་དོན་རྫས་སུ་མེད་པར་སྨྲ་བས་གནོད་པ་དང་། དེ་ཐམས་ཅད་ལ་ཡང་དབུ་མ་པ་ཆོས་ཐམས་ཅད་སྟོང་ཞིང་བདག་མེད་པ་སྤྲོས་པའི་མཐའ་ཐམས་ཅད་དང་བྲལ་བར་བཞེད་པས་གནོད་པ་ལྟ་བུའོ།། རྣལ་འབྱོར་པ་དང་ཕལ་པ་གཉི༷་ག༷་ཡ༷ང་ནི༷་བདེན་མེད་དུ་འདོ༷ད་པའི་དཔེ༷་སྒྱུ་མ་ལྟ་བུ་ལ་སོགས་པས༵། གྲུབ་པར་བྱ་བའི་འབྲ༷ས་བུ༷འམ་དགོས་པའི༷་དོ༷ན་བདེན་མེད་དུ༷་དཔེ་དང་མཐུན་པར་མ་བརྟགས་མ༷་དཔྱ༷ད་པའི་ཕྱི༵ར། 

འཇི༷ག་རྟེ༷ན་ཕལ་པ༷་ཡི༷ས་གཟུགས་ཀྱི་ཕུང་པོ་ལ་སོགས་པའི་དངོ༷ས་པོ་ཀུན་རྫོབ་རྣམས་བདེན་བདེན་པོར་མཐོ༷ང་ཞི༵ང་། དེ་ལ་ཡ༷ང་ད༷ག་ཉི༷ད་དུ༷འ༷ང་རྟོ༷ག་བྱེ༷ད་ཀྱི༷། བརྫུན་པ་སྒྱུ༷་མ༷་ལྟ༷་བུ༷ར་རྟོགས་པ་མི༷ན་པ༷ས་དངོས་པོ་བདེན་མེད་དུ་དཔྱོད་པའི་སྐབས་འདི༵ར། རྣ༷ལ་འབྱོ༷ར་པ༷་དང་འཇི༷ག་རྟེ༷ན་རྩོ༵ད་དེ་རྣལ་འབྱོར་པ་བདེན་མེད་དུ་རྟོགས་པའི་ཀུན་རྫོབ་ལ་འཇིག་རྟེན་པས་བདེན་པར་ཞེན་ནས་མ་མཐུན་པའི་ཕྱིར་རོ།།

འཇིག་རྟེན་པ་དག་ན་རེ། ཀུན་རྫོབ་སྒྱུ་མ་བཞིན་དུ་བདེན་མེད་ཡིན་ན་གཟུ༷གས་སོ༷གས་ཕུང་པོ་ཁམས་དང་སྐྱེ་མཆེད་རྣམས་བདེན་པའི་དོན་བྱེད་ནུས་པར་མངོ༷ན་སུ༷མ་ཉི༷ད་དུ་གྲུབ་པས་བསལ་ལོ་ཞེ་ན། བདེན་ཏེ། སྣང་བ་ཙམ་དུ་དོན་བྱེད་ནུས་ཀྱང༷་ནི༵། འཇིག་རྟེན་ལ་གྲ༷གས་པ༷་ཙམ་གྱིས༷་མངོན་སུམ་ཡི༷ན་གྱི༷་དོན་ལ་མི་འཁྲུལ་བའི་ཚ༷ད་མ༷ས་༼ཏིང་ངེ་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན།།ལྕེ་དང་ལུས་དང་ཡིད་ཀྱང་ཚད་མ་མིན།། གལ་སྟེ་དབང་པོ་འདི་དག་ཚད་ཡིན་ན།། འཕགས་པའི་ལམ་གྱིས་སུ་ལ་ཅི་ཞིག་བྱ།། ཞེས་བཤད། ༽དོན་ལ་བདེན་པར་གྲུབ་པ་མི༵ན། ཡིན་ན་ཐམས་ཅད་ཀྱིས་དེ་ཁོ་ན་ཉིད་རྟོགས་པར་ཐལ་བའི་ཕྱིར་རོ།། དེས་ན་གྲགས་པ་ཙམ་དེ༷་ནི༷་མི༷་གཙ༷ང་བ་དང་ལ༷་སོ༷གས་ཀྱི་སྒྲས་སྡུག་བསྔལ་བ་དང་མི་རྟག་པ་དང་བདག་མེད་པ་ལ༵། གཙ༷ང་བ་དང་སོ༷གས་ཀྱི་སྒྲས་བདེ་བ་དང་རྟག་པ་དང་བདག་ཏུ་འཇིག་རྟེན་ལ་གྲ༷གས་པ༷་བཞི༷ན་དུ༷་བརྫུ༵ན་ནོ།། དེ་ལྟ་ན་བཅོམ་ལྡན་འདས་ཀྱིས་ལུང་ལས། བྲམ་ཟེ་ཐམས་ཅད་ཐམས་ཅད་ཅེས་བྱ་བ་ནི་ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་དོ།། འདུས་བྱས་ཐམས་ཅད་སྐད་ཅིག་མ།། མི་གནས་བྱ་བ་ག་ལ་ཡོད།། འདི་དག་བྱུང་བ་དེ་ཉིད་ནི།། བྱ་བ་དེ་ཉིད་བྱེད་པར་བརྗོད།། ཅེས་འདི་དག་ཡོད་པར་གསུངས་པ་དང་འགལ་ལོ་ཞེ་ན། བདེན་ཏེ། ཉི་ཤུ་པ་ལས། གཟུགས་སོགས་སྐྱེ་མཆེད་ཡོད་པར་ནི།། དེས་འདུལ་བ་ཡི་སྐྱེ་བོ་ལ།། དགོས་པའི་དབང་གིས་གསུངས་པ་སྟེ།། བརྫུས་ཏེ་བྱུང་བའི་སེམས་ཅན་བཞིན།། ཞེས་འབྱུང་བ་ལྟར། 

འཇི༷ག་རྟེ༷ན་པ་རྣམས་དང་པོར་མེད་པའི་སྒྲ་ལ་སྐྲག་ཏུ་འོང་བས་རིམ་གྱིས་སྟོང་པ་ཉིད་ལ་གཞུ༷ག་པའི་དོ༷ན་དུ༷་ནི༵། མགོ༷ན་པོ༷ས་ཕུང་པོ་ལ་སོགས་དངོ༷ས་པོར་ཡོད་པ་སྐད་བསྟན༷་པ་ཡིན་གྱི་དེ༷་ཁོ་ན་ཉི༷ད་དོན་དམ་དུ༵། ཕུང་པོ་ལ་སོགས་པ་དེ༷་ད༷ག་རང་བཞིན་མེད་པའི་ཕྱིར་སྐ༷ད་ཅི༷ག་མ༷་ཉི༷ད་དུའང་བདེན་པ་མི༵ན་ནོ།། འོ་ན་ཀུ༷ན་རྫོ༷བ་ཏུ༷་འདུས་བྱས་ཐམས་ཅད་སྐད་ཅིག་མ། ཞེས་གསུངས་པ་དང་ཡ༷ང་འག༷ལ་ཞེ༷་ན༵། 

དེ་ནི་རྣ༷ལ་འབྱོ༷ར་ཀུ༷ན་རྫོ༷བ་ལ་དགོངས་པས་ཉེ༷ས་པ་མེ༷ད་དེ༵། གང་ཟག་ལ་བདག་མེད་པའི་ཏིང་ངེ་འཛིན་ཐོབ་པའི་རྣལ་འབྱོར་པ་རྣམས་ཀྱིས་ཀུན་རྫོབ་ཀྱི་ཐ་སྙད་སྐད་ཅིག་མ་ཉིད་དུ་རྟོགས་པའི་ཕྱིར་རོ།། རྣལ་འབྱོར་པས་རྟོགས་ཀྱང་ཕལ་པས་མ་རྟོགས་པའི་ཕྱིར་ཀུན་རྫོབ་སྐད་ཅིག་མར་མི་འགྱུར་རོ་ཞེ་ན། སྐྱོན་མེད་དེ་འཇི༷ག་རྟེ༷ན་པའི་ཐ་སྙད་ལ༷་ལྟོ༷ས་ནས་བཞག་པའི་ཀུན་རྫོབ་དེ༷་ཉི༷ད་རྣལ་འབྱོར་པས་སྐད་ཅིག་མར་མཐོ༵ང་གི་ཀུན་རྫོབ་ལོགས་པ་མེད་པའི་ཕྱིར་རོ།། དེ་ལྟར་ཡིན་ཡང་གཞ༷ན་དུ༷་རྟོག་ན་བུ༷ད་མེ༷ད་ཀྱི་ལུས་མི༷་གཙ༷ང་བ༵ར། རྣལ་འབྱོར་པས་ངེ༷ས་པར་རྟོ༷གས་ཀྱང་འཇི༷ག་རྟེ༷ན་པས་མ་རྟོགས་པའི་ཕྱིར་གཙང་བར་ཐལ་བའི་སྐྱོན་གྱི༷ས་གནོ༷ད་པར་འགྱུ༵ར་ཏེ་དེ་ལྟར་ཡང་མ་ཡིན་ནོ།། གལ་ཏེ་དེ་ལྟར་ཆོས་ཐམས་ཅད་སྒྱུ་མ་ལྟར་ངེས་ན་སངས་རྒྱས་ཀྱང་སྒྱུ་མ་ལྟ་བར་འགྱུར་རོ་ཞེ་ན། དེ་ནི་ཡུམ་ལས་གསུངས་ཏེ། ལྷའི་བུ་དག་ཆོས་ཐམས་ཅད་ཀྱང་སྒྱུ་མ་ལྟ་བུ་རྨི་ལམ་ལྟ་བུའོ།། རྒྱུན་དུ་ཞུགས་པ་དང་རྒྱུན་དུ་ཞུགས་པའི་འབྲས་བུ་ཡང་ཞེས་པ་ནས། ལན་ཅིག་ཕྱིར་འོང་ཞུགས་འབྲས་དང་ཕྱིར་མི་འོང་ཞུགས་འབྲས་དང་དགྲ་བཅོམ་ཞུགས་འབྲས་དང་རང་སངས་རྒྱས་དང་ཡང་དག་པར་རྫོགས་པའི་སངས་རྒྱས་ཀྱི་བར་དུ་ཡང་སྒྱུ་མ་ལྟ་བུ་རྨི་ལམ་ལྟ་བུ་སོགས་རྒྱས་པར་འབྱུང་ངོ་། 

ཞེས་པ་ལ། འོ་ན་སྒྱུ༷་འདྲ༷འི་རྒྱ༷ལ་ལ༷་ཕྱག་མཆོད་བསྙེན་བཀུར་སོགས་འབད་ཀྱང་བསོ༷ད་ན༷མས་ནི༵། ཇི༷་ལྟར༷་འབྱུང་སྟེ་སྒྱུ་མའི་སྐྱེས་བུ་ལ་ཟན་བྱིན་པ་བཞིན་ནོ་ཞེ་ན། བདེན་ཏེ་སངས་རྒྱས་དངོ༷ས་ཡོ༷ད་ལ༷་བརྟེན་ནས་དངོས་ཡོད་ཀྱི་བསོད་ནམས་འབྱུང་བར་འདོད་པ་ཇི༷་བཞི༵ན་དུ་སྒྱུ་མ་ལྟ་བུ་ལ་བརྟེན་ནས་ཀྱང་སྒྱུ་མ་ལྟ་བུའི་བསོད་ནམས་འབྱུང་བའི་ཕྱིར་འགལ་བ་མེད་དོ།། ག༷ལ་ཏེ༷་སེམས་ཅ༷ན་ཡང་སྒྱུ༷་འདྲ༷་ན༵། ཤི༷་ན༷ས་ཇི༷་ལྟར༷་སྐྱེ༷་ཞིང་ཉིང་མཚམས་སྦྱོར་ཏེ་སྒྱུ་མའི་སྐྱེས་བུ་ཞིག་ནས་སྐྱེ་བ་མེད་པ་བཞིན་ནོ་ཞེ༷་ན༵། 

མི་འགལ་ཏེ་ཇི༷་སྲི༷ད་སྔགས་ལ་སོགས་པའི་རྐྱེ༷ན་རྣམ༷ས་ཚོ༷གས་གྱུ༷ར་པ༵། དེ༷་སྲི༷ད་སྒྱུ༷་མ༷འ༷ང་འབྱུ༷ང་བར་འགྱུ༵ར།། དེ་བཞིན་དུ་ཇི་སྲིད་མ་རིག་པ་ལ་སོགས་པའི་རྐྱེན་ཚོགས་པ་དེ་སྲིད་དུ་སེམས་ཅན་གྱི་རྒྱུད་ཀྱང་ཉིང་མཚམས་སྦྱོར་ཞིང་འབྱུང་བར་འགྱུར་ཏེ་རྒྱུ་རྐྱེན་ཚོགས་པ་མ་ལོག་པའི་ཕྱིར་རོ།། འོན་ཀྱང་སྒྱུ་མ་རྒྱུ༷ན་ཐུང་ལ་འདི་རྒྱུ་༼སྟེ་སེམས་ཅན་གྱི་རྒྱུད་མི་༽རི༷ང་༼དུ་འབྱུང་བ་༽ཙ༷མ་གྱི༷ས་ཇི༷་ལྟར༷་ན༵། སེམས་ཅ༷ན་༼དོན་དམ་པར་༽བདེ༷ན་པ༷ར་ཡོ༷ད་པ༷་ཡི༵ན་ཏེ་ཁྱད་པར་མེད་དོ།། 

འོ་ན་བདེན་མེད་ཀྱི་སེམས་ཅན་ལ་ཕན་གནོད་བྱས་ཀྱང་དགེ་སྡིག་མེད་པར་འགྱུར་ཏེ་སྒྱུ་མ་དང་མཚུངས་པའི་ཕྱིར་རོ་ཞེ་ན། སྒྱུ༷་མ༷་མཁན་གྱིས་སྤྲུལ་པའི༷་སྐྱེ༷ས་བུ༷་བས༷ད་པ་དང་དེ་ལ་རྐུས་པ་སྣང་བ་སོ༷གས་ལ༵། སེམས་སྲིད་པ་ཙམ་དུའང་མེ༷ད་པའི་ཕྱི༷ར་ན༷་སྲོག་གཅོད་སོགས་ཀྱི་སྡི༷ག་མེ༷ད་དེ༵། སེམས་ཅན་ནི་སྒྱུ༷་མ༷་ལྟ་བུའི༷་སེམས་དང་ལྡན༷་པ༷་ཉིད་ཀྱི་ཕྱིར་ཕན་གནོད་བྱས་པ་ལ༵། བསོ༷ད་ན༷མས་དང་ནི༷་སྡི༷ག་པ༷་འབྱུ༵ང་ངོ་། 

སྒྱུ་མ་ལ་སེམས་མེད་པའི་རྟགས་མ་གྲུབ་པ་མ་ཡིན་ཏེ། སྔ༷གས་དང་སྨན་སོ༷གས་རྣམ༷ས་ལ༷་རྟ་གླང་སྐྱེས་བུ་སེམས་ལྡན་བསྐྱེད་པའི་ནུ༷ས་མེ༷ད་ཕྱི༷ར། སྒྱུ༷་མ༷འི་སེམས་ནི༷་ཀུན་རྫོབ་ཏུའང་འབྱུ༷ང་བ༷་མེ༵ད་པས་སོ།། སྣ༷་ཚོ༷གས་རྐྱེ༷ན་ལ༷ས་བྱུ༷ང་བ༷་ཡི༵།། སྒྱུ༷་མ༷་དེ༷་ཡ༷ང་སེམས་ཡོད་མེད་སྣ༷་ཚོ༷གས་ཉི༵ད་སྲིད་དོ་ཞེ་ན། 

མ་ཡིན་ཏེ་རྐྱེ༷ན་བེམ་པོ་གཅི༷ག་གི༷ས་ནི༷་འབྲས་བུ་བེམ་རིག་ཀུ༷ན་བསྐྱེད་ནུ༷ས་པ༵། ག༷ང་ན༷་ཡ༷ང་ནི༷་ཡོ༷ད་པ་མ༷་ཡི༵ན་པའི་ཕྱིར་རོ།། ཁྱད་པར་དེ་ཙམ་གྱིས་སྤྱིའི་དཔེ་ལ་འཁྲུལ་བར་ནི་མི་འགྱུར་ཏེ་དོན་དམ་པ་མྱ་ངན་ལས་འདས་པའི་ཆོས་ལ་ནི་འཁྲུལ་བ་འདི་དག་མེད་པའི་ཕྱིར་དང་ཀུན་རྫོབ་འཁོར་བའི་ཆོས་ལ་ནི་འདི་དག་རྐྱེན་ལས་བྱུང་བའི་འཁྲུལ་སྣང་དུ་མཚུངས་པའི་ཕྱིར་རོ།། ག༷ལ་ཏེ༷་དོ༷ན་ད༷མ་སྐྱེ་མེད་མྱ༷་ང༷ན་འད༵ས ༼གཞི་ནི་ཕུང་པོ་ལྷག་བཅས་དང་ལྷག་མེད་དང་མི་གནས་པའི་མྱང་འདས་ཆོས་སྐུ་དང་། རང་བཞིན་གྱི་མྱང་འདས་དོན་དམ་བདེན་པའོ༽།། འཁོ༷ར་བ༷་ཀུ༷ན་རྫོ༷བ་སྐྱེ་འཇིག་ཅན་ལས་འཇོག་པ་དེ༷་ལྟ༷་ན༵། 

ཆོས་ཀྱི་དབྱིངས་སུ་སངས་རྒྱས་ནས་ཀྱང་མཛད་པ་བཅུ་གཉིས་སྟོན་པས་སྐྱེ་སོགས་ཀྱི་ཆོས་དང་ལྡན་པའི་ཕྱིར་སང༷ས་རྒྱ༷ས་ཀྱང༷་ནི༷་འཁོ༷ར་འགྱུ༷ར་བ༵ས། དེའི་དོན་དུ་བྱང་ཆུབ་སྤྱོ༷ད་པ༷ས་ཅི༷་ཞི༷ག་བྱ༷་སྟེ་འབད་ཀྱང་འཁོར་བ་ལས་མ་གྲོལ་བའི་ཕྱིར་རོ་ཞེ་ན། བདེན་ཏེ་སྤྱིར་རྐྱེ༷ན་རྣམ༷ས་རྒྱུ༷ན་ནི༷་མ༷་ཆ༷ད་ན༵། འཁོར་བར་མ་ཟད་སྒྱུ༷་མ༷འ༷ང་ལྡོ༷ག་པ༷ར་མི༷་འགྱུ༷ར་གྱི༵། 

བྱང་ཆུབ་སྤྱོད་པ་མཐར་ཕྱིན་པས་མ་རིག་པ་ལ་སོགས་པའི་རྐྱེ༷ན་རྣམ༷ས་བག་ཆགས་དང་བཅས་པ་རྒྱུ༷ན་ནི༷་ཆ༷ད་པ༷ས་ན༵། ཀུ༷ན་རྫོ༷བ་ཏུ༷་སྐྱེ་སོགས་སྟོན་ན་ཡ༷ང་ལས་ཀྱིས་མ་བཅིངས་པའི་ཕྱིར་མ་གྲོལ་བའི་སྐྱོན་མི༷་འབྱུ༷ང་ངོ༵་། དབུ་མ་བཞི་བརྒྱ་པ་ལས། ཇི་ལྟར་ས་བོན་མཐའ་མཐོང་བཞིན།། དེ་ལ་ཐོག་མ་ཡོད་མིན་ལྟར།། དེ་བཞིན་རྒྱུ་ནི་མ་ཚང་ཕྱིར།། སྐྱེ་བ་འབྱུང་བར་མི་འགྱུར་རོ།། ཞེས་གསུངས་སོ།། དེ་ལྟར་མདོ་སྡེ་པ་ལ་སོགས་པའི་རྒོལ་བ་བསལ་པའི་རྗེས་སུ་རྣལ་འབྱོར་སྤྱོད་པ་བ་དག་ན་རེ། ག༷ང་གི་ཚེ༷་དབུ་མ་པའི་ལུགས་ལ་བློ་འཁྲུ༷ལ་བ༷་དོན་ལ་ཡོ༷ད་པ་མི༷ན་ན༵། འཁྲུལ་སྣང་སྒྱུ༷་མ༷་ག༷ང་གི༷ས་དམི༷གས་པ༷ར་འགྱུ༵ར་ཏེ་༼མི་འགྱུར་བས་ཐལ་༽དམིགས་བྱེད་ཤེས་པ་མ་གྲུབ་པའི་ཕྱིར་རོ་ཞེ་ན། 

ག༷ང་ཚེ༷་སེམས་ཙམ་པ་ཁྱོ༷ད་ལ༷འང་ཕྱི་རོལ་གྱི་དོན་སྒྱུ༷་མ༷་ཉི༵ད། མེ༷ད་ན༷་དེ༷་ཚེ༷་༼ཤེས་པ་ཆོས་ཅན་ཡུལ་༽ཅི༷་ཞི༷ག་དམི༵གས་ཏེ་༼དམིགས་པ་མེད་པར་ཐལ་༽དམིགས་བྱ་ཡུལ་མ་གྲུབ་པའི་ཕྱིར་རོ།། ག༷ལ་ཏེ༷་ཕྱི་རོལ་གྱི་དོན་དེ༷་ཁོ་ན་ཉི༷ད་དུ༷་མེད་ཀྱང་གཞ༷ན་ཤེས་པའི་རྣམ་པར་སྒྱུ་མ་ཡོ༵ད་པས་དམིགས་ལ། རྣམ༷་པ༷་དེ༷་ནི༷་འཛིན་ཆ་སེམས་ཉི༷ད་ཡི༵ན་པས་ཕྱི་རོལ་གྱི་དོན་ཡང་མེད་པ་མི་འགལ་ལོ་ཞེ་ན། གོ་

འོ་ན་ག༷ང་ཚེ༷་སེམས་ཉི༷ད་སྒྱུ༷་མ༷་ཡིན་ན༵། དེ༷་ཚེ༷་༼སེམས་ཙམ་པ་ཆོས་ཅན་སེམས་༽ག༷ང་ཞི༷ག་ག༷ང་གི༷ས་མཐོ༵ང་སྟེ་༼མི་མཐོང་བར་ཐལ་༽རིག་པ་གཅིག་ཉིད་ལ་མཐོང་བྱ་མཐོང་བྱེད་གཉིས་འགལ་བའི་ཕྱིར་རོ།། འཇི༷ག་རྟེ༷ན་༼སེམས་ཅན་༽གྱི༷་ནི༷་མགོ༷ན་པོ༷༼སངས་རྒྱས་ཀྱི༽ས་ཀྱང༷་། སེམས་ཀྱི༷ས་སེམས་མི༷་མཐོ༷ང་ཞེ༷ས་གསུ༵ངས།། 

ར༷ལ་གྲི༷འི་སོ༷་ནི༷་ར༷ང་ལ༷་ར༵ང་༼གིས༽།། ཇི༷་ལྟར༷་མི༷་གཅོ༷ད་དེ༷་བཞི༷ན་ཡི༵ད༼དེ་སེམས་ཀྱང་རང་གིས་རང་མི་རིག་སྟེ་ཤེས་པ་ཆ་མེད་གཅིག་ལ་རིག་བྱ་རིག་བྱེད་རིག་པའི་བདག་ཉིད་གསུམ་མེད་པའི་ཕྱིར་རོ༽།། ཅེས་པའི་དོན་གཙུག་ན་རིན་པོ་ཆེས་ཞུས་པའི་མདོ་ལས། འདི་ལྟ་སྟེ། དཔེར་ན། རལ་གྲིའི་སོ་དེ་ཉིད་ཀྱིས་རལ་གྲིའི་སོ་དེ་ཉིད་ལ་གཅོད་པར་མི་ནུས་པ་དང་། སོར་མོའི་རྩེ་མོ་དེ་ཉིད་ཀྱིས་སོར་མོའི་རྩེ་མོ་དེ་ཉིད་ལ་རེག་པར་མི་ནུས་པ་དེ་བཞིན་དུ་སེམས་དེ་ཉིད་ཀྱིས་སེམས་དེ་ཉིད་མཐོང་བར་མི་ནུས་སོ།། ཞེས་གསུངས་པའོ།། ཁོ་ན་རེ། ཇི༷་ལྟར༷་དཔེར་ན་མ༷ར་མེ༷་༼ཆོས་ཅན་༽གཉིས་མེད་ཀྱང་ར༷ང་གི༷་དངོ༵ས་པོ། རང་གིས་ཡ༷ང་ད༷ག་གས༷ལ་བར་བྱེ༷ད་པ་བཞི༷ན་དུ་སེམས་རང་གིས་རང་རིག་གོ་ཞེ་ན༵། 

དཔེ་མ༷ར་མེ༷་༼ཆོས་ཅན་༽ཡང་རང་གིས་རང་གས༷ལ་བར་བྱས༷་པ་མི༷ན་ཏེ༵། ག༷ང་གི་ཕྱི༷ར་ན་མར་མེ་རང་གི་ངོ་བོ་ནམ་དུ་ཡང་མུ༷ན་གྱི༷ས་བསྒྲི༷བས་པ༷་མེ༵ད་པའི་ཕྱིར་རོ།། དབུ་མ་རྩ་ཤེ་ལས་ཀྱང་། མར་མེ་དག་ནི་གང་དག་ན།། དེ་ཡོད་པ་ན་མུན་པ་མེད།།མར་མེས་ཅི་ཞིག་སྣང་བར་བྱེད།། མུན་པ་སེལ་བས་སྣང་བྱེད་ཡིན།། ཞེས་གསུངས་སོ།། ཡང་ཁོ་ན་རེ། མར་མེ་རང་གསལ་གྱི་དཔེར་མ་གྲུབ་པ་མ་ཡིན་ཏེ། དཔེར་ན་སྔོན་པོ་ལ་ཡང་ཤེ༷ལ་དཀར་པོ་སྔོན་པོར་བསྒྱུར་བ་བཞི༷ན་དུ་སྔོ་བྱེད་གཞན་ལ་ལྟོས་པ་ཡོད་པ་དང་བཻཌཱུརྱའི་སྔོ༷ན་པོ༷་རང་སྔོ༷་བ་ཉི༷ད་ལ༵ས། སྔོ་བྱེད་གཞ༷ན་ལ༷་ལྟོ༷ས་པ༷་ཡོ༷ད་པ་མ༷་ཡི༵ན་པའི་ཆ་གཉིས་སུ་ཡོད་དོ།། 

དེ༷་བཞི༷ན་དུ་མར་མེ་འག༷འ་ཞི༷ག་གིས་བུམ་པ་ལ་སོགས་པའི་དངོས་པོ་གསལ་བར་བྱེད་པ་ན་གསལ་བྱ་གཞ༷ན་ལ༷་ནི༵། ལྟོ༷ས་པའི་ཆ་ཅིག་དང་འགའ་ཞིག་གིས་རང་གསལ་བར་བྱེད་པ་ན་གསལ་བྱ་གཞན་ལ་ལྟོ༷ས་པ་མེ༷ད་པ༷འ༷ང་མཐོ༵ང་བས་སོ་ཞེ་ན། ཤེལ་དང་བཻཌཱུརྱའི་སྔོན་པོ་གང་ཡིན་ཡང་དང་པོ་༼དཔེ་མ་གྲུབ་སྟེ། བཻཌཱུརྱ་ཆོས་ཅན། རང་སྔོན་པོར་མ་གྲུབ་པར་ཐལ་༽སྔོ༷་ཉི༷ད་མི༷ན་པ་ལ༷་ཕྱི་ནས་སྔོ༷ན་པོ༷ར་དེ༵། གཞན་ལ་མ་ལྟོས་པར་བད༷ག་རང་གི༷ས་བད༷ག་ཉི༷ད་བྱས༷་པ༷་ནི་མེ༵ད་དེ། འདུས་བྱས་གང་ཡིན་རང་ལས་དོན་གཞན་སྔ་མ་རྒྱུ་ལ་མ་ལྟོས་པ་མི་སྲིད་པའི་ཕྱིར་རོ།།

དེས་ན་མར་མེ་རབ་ཏུ་གསལ་ཡང་ཤེས་པ་རང་རིག་ཏུ་སྒྲུབ་པའི་དཔེར་མི་རུང་སྟེ་མ༷ར་མེ༷་གས༷ལ་བར་བྱེ༷ད་དོ༷་ཞེ༵ས། མར་མེ་ལས་གཞན་ཐ་སྙད་པའི་ཤེ༷ས་པ༷ས་ཤེ༷ས་ཏེ༷་རྗོ༷ད་པར་བྱེ༷ད་པ་ཡིན་ན༵། བློ༷་ནི༷་རང་གིས་རང་གས༷ལ་བ༷་ཉི༷ད་དོ༷་ཞེ༵ས། ཤེས་པ་ག༷ང་གི༷ས་ཤེ༷ས་ན༷ས་དེ༷་སྐ༷ད་བརྗོ༷ད་དེ་ཐ་སྙད་འདོགས་བྱེད་གཞན་མེད་པའི་ཕྱིར་དཔེ་མི་འདྲ་ཞིང་དོན་ཡང་འཁྲུལ་ལོ།། 

ག༷ང་གི་ཚེ༷་སེམས་འག༷འ་ཡིས༷་ཀྱང༷་སེམས་རང་མཐོ༷ང་བ་སྲིད་པ་མི༷ན་ན༵། གཞི་རང་རིག་མ་གྲུབ་པའི་ཕྱིར་ཁྱད་པར་གྱི་ཆོས་གས༷ལ་བ༷འ༷མ་ནི༷་མི༷་གས༷ལ་བ༵། མོ༷་གཤ༷མ་ལ་བུ༷་མོ༷་མི་སྲིད་པའི་འགྱི༷ང་བ༷ག་ལེགས་མི་ལེགས་སྨྲ་བ་བཞི༵ན། དེ༷་ནི༷་བརྗོ༷ད་ཀྱང༷་དོ༷ན་མེ༷ད་དོ༵།། 

ཁོ་ན་རེ། ག༷ལ་ཏེ༷་ཤེས་པ་ར༷ང་རི༷ག་དོན་ལ་ཡོ༷ད་པ་མི༷ན་ན༵༼ཤེས་པ་ཆོས་ཅན༽། བདག་རྒྱུད་ལ་རྣམ༷་ཤེ༷ས་སྐྱེས་པ་སྔ་ཕྱི་དྲན༷་པ༷ར་ཇི༷་ལྟར༷་འགྱུ༵ར་ཏེ༼མི་འགྱུར་བར་ཐལ༽། མི་དྲན་པར་ཐལ་བ་ལས་དྲན་པ་མྱོང་བྱེད་གྲུབ་པའི་ཕྱིར་རང་རིག་པ་གྲུབ་བོ་ཞེ་ན། ཁྱབ་པ་མེད་དེ་རང་མ་མྱོང་ཡང་གཞ༷ན་གཟུགས་སོགས་ཕྱི་རོལ་གྱི་དོན་མྱོ༷ང་བ༷་ཡུལ་དང་འབྲེ༷ལ་བ༷་ལ༵ས། དུས་ཕྱིས་དེའི་རྣམ་པ་ཤེས་པ་ཕྱི་མས་དྲན༷་པར་འགྱུ༷ར་བའི་ཕྱིར་ཏེ་དཔེར་ན་བྱི༷་བ༷འམ་ཁྱི་སྨྱོན་པའི༷་དུ༷ག་ལུས་ལ་འཕོས་ནས་དུས་གཞན་དུ་འབྲུག་ལ་སོགས་པའི་རྐྱེན་གྱིས་དྲན་པ་༼དུག་ལངས་པ་༽བཞི༷ན་ནོ༵།། 

ཁོ་ན་རེ། ཏིང་ངེ་འཛིན་དང་ལྟས་ཀྱི་རིག་པ་ལ་སོགས་པ་རྐྱེ༷ན་གཞ༷ན་ད༷ག་དང་ལྡན༷་པ༷ས་ནི༵། རིང་བ་གཞན་གྱི་ཤེས་པའང་མཐོ༷ང་བའི་ཕྱི༷ར་ཉེ་བ་ར༷ང་ཉི༷ད་ཀྱི་ཤེས་པ་ར༷བ་ཏུ་གས༷ལ་བར་ཅིའི་ཕྱིར་མི་མཐོང་ཞེ་ན༵། ཁྱབ་པ་མེད་དེ་དེ་ལྟ་ན་གྲུ༷བ་པའི་མི༷ག་སྨ༷ན་སྦྱོ༷ར་བ༷་ལ༵ས། རིང་བ་ས་འོག་གི་གཏེར་བུ༷མ་ལ་སོགས་མཐོ༷ང་བའི་ཕྱིར་ཉེ་བ་མིག་ལ་བྱུག་པའི་མི༷ག་སྨ༷ན་ཉི༷ད་ཀྱང་མཐོང་བར་འགྱུ༷ར་བ་ལས་དེ་ལྟ་མི༵ན་པ་བཞིན་ནོ།། 

དེ་ལྟར་རང་རིག་མེད་ན་མྱོང་བ་མི་འཐད་པའི་ཕྱིར་ཇི༷་ལྟར༷་ན་མིག་ཤེས་ལ་སོགས་པས་མངོན་སུམ་དུ་མཐོ༷ང་བ་དང་། གང་ཟག་གམ་ལུང་ལས་ཐོ༷ས་པ་དང་། ཚུལ་གསུམ་པའི་རྟགས་ལས་ཤེ༷ས་པའི་རྗེས་དཔག་ལ་སོགས་པ་ཡོད་དེ་ཐ་སྙད་ཐམས་ཅད་མེད་པར་འགྱུར་རོ་ཞེ་ན་དེ་ད༵ག །འདི༷ར་ནི༷་དག༷ག་པ༷ར་བྱ༷་བ་མི༷ན་ཏེ༵། འཇིག་རྟེན་ལ་གྲགས་པའི་ཐ་སྙད་ཇི་ལྟར་སྣང་བ་ཀུན་རྫོབ་ཏུ་འཇོག་པའི་ཕྱིར་རོ།། འོ་ན་འདི༷ར་ནི༷་གང་འགོག་ཅེ་ན་སྡུ༷ག་བསྔ༷ལ་རྒྱུ༷ར་གྱུ༷ར་པ༵། རང་རིག་དོན་དམ་དུ་བདེ༷ན་པ༷ར་རྟོ༷ག་པ༷་སོགས་བདག་ལྟ་ལས་བྱུང་བའི་བདེན་ཞེན་བཟློ༷ག་བྱ༷་ཡི༵ན་ཏེ། དེ་ཁོ་ན་ཉིད་ལ་འཇུག་པ་ལས། བདེན་པར་འཛིན་པའི་དབང་གིས་སྐྱོན།། འདོད་ཆགས་ཞེ་སྡང་ལ་སོགས་པ།། དགྲ་རྣམས་རབ་བྱུང་དེ་བཟློག་ན།། དེ་རྣམས་འབྱུང་བར་ག་ལ་འགྱུར།། ཞེས་གསུངས་པ་བཞིན་ནོ།། 

སླར་ཡང་སེམས་ཙམ་རྣམ་བརྫུན་པ་དག་ན་རེ། སེམས་ལ༷ས་སྒྱུ༷་མ༷་གཞ༷ན་མི༷ན་པས་ཕྱི་རོལ་དོན་གྱི་དངོས་པོ་ཡང་མ་ཡིན་ཞི༵ང་། གཞ༷ན་མི༷ན་པ༷་ཤེས་པའི་ངོ་བོར༷་ཡ༷ང་མི༷་བརྟག༷ས་པས་ནང་སེམས་ཀྱང་མ་ཡིན་པའི་ཕྱིར་སྔར་གྱི་སྐྱོན་དེ་དག་གང་ཡང་མེད་དོ་ཞེ་ན༵། ཅི་སྒྱུ་མ་དངོ༷ས་པོ་ཡིན་ན༷་ཇི༷་ལྟར༷་ན་དེ༷་ནང་སེམས་ལས་གཞ༷ན་ཕྱི་རོལ་གྱི་དོན་མི༵ན་ཏེ། དངོས་པོ་གང་ཞིག་རིག་པ་མ་ཡིན་པར་ཁས་བླངས་པའི་ཕྱིར་རོ།།སེམས་ལས་གཞ༷ན་མི༷ན་ནོ་ཞེ༷་ན༷། འོ་ན་དེ་ཉིད་ཀྱི་ཕྱིར་ཕྱི་རོལ་དོན་གྱི་དངོ༷ས་པོ༷ར་མེ༵ད་ཅིང་ནང་ཤེས་པའི་ངོ་བོར་འགྱུར་ཏེ་དེ་ལྟ་ན། གང་ཚེ་གང་ཞིག་གང་གིས་མཐོང་། ཞེས་བཀག་ཟིན་ཏོ།། འདིར་སློབ་དཔོན་ཤེས་རབ་འབྱུང་གནས་ནི། སེམས་ལས་སྒྱུ་མ་གཞན་ཡིན་ན་འགྲོ་བ་སེམས་ཙམ་དུ་འདོད་པ་དང་འགལ་ལོ།། གཞན་མ་ཡིན་ན། གང་ཚེ་ཁྱོད་ལ་སྒྱུ་མ་ཉིད།། མེད་ན། ཞེས་སོགས་སྔར་བསྟན་པའི་སྐྱོན་ཡོད་དོ།། གཉི་ག་ཡིན་ན་མི་འཐད་དེ་གཅིག་ལ་ཕན་ཚུན་འགལ་བ་འདུ་མི་སྲིད་པའི་ཕྱིར་རོ།། གཉི་ག་མ་ཡིན་ན་དམིགས་བྱ་དམིགས་བྱེད་ཀྱི་འབྲེལ་བ་མི་འཐད་དོ་ཞེས་མུ་བཞི་བརྟགས་ནས་འགོག་གོ །

སྐབས་དོན་ནི། ཇི༷་ལྟར༷་དཔེར་ན་སྒྱུ༷་མ༷འི་གླང་པོ་ལ་སོགས་པ་བདེ༷ན་པ་མི༷ན་ཡ༵ང་། འཁྲུལ་བའི་སྣང་ངོར་བལྟ༷་བྱ༷་ཡིན་པ་དེ༷་བཞི༷ན་དུ་ལྟ༷་བྱེ༷ད་ཀྱི་ཡི༵ད། དོན་དུ་བདེན་པ་མིན་ཡང་ཀུན་རྫོབ་ཙམ་དུ་ཡུལ་དམིགས་པ་མི་འགལ་བའི་ཕྱིར། གང་ཚེ་འཁྲུལ་བ་ཡོད་མིན་ན།། སྒྱུ་མ་གང་གིས་དམིགས་པར་འགྱུར།།ཞེས་པས་གནོད་པ་མེད་དོ།། ག༷ལ་ཏེ༷་སླར་ཡང་སེམས་ཙམ་པ་དག་ན་རེ། བལྟ་བྱེད་ཀྱི་ཡིད་བདེན་པར་མེད་ན་འཁོར་འདས་གཞི་མེད་དུ་ཐལ་བར་འགྱུར་དུ་འོང་བས་འཁྲུལ་སྣང་འཁོ༷ར་བ༷་འདི་སེམས་བདེན་དངོ༷ས་ལ་རྟེ༷ན་པ་ཅ༵ན་དུ་འདོད་དོ་ཞེ་ན། འོ་ན་འཁོར་བ་དེ༷་ནི༷་སེམས་ལས་གཞ༷ན་དུ༷་དངོས་མེད་ནམ་མཁ༷འ་དང་འདྲ༷་བར༷་འགྱུ༵ར་ཏེ་ཕྱི་རོལ་གྱི་དོན་མེད་པར་ཁས་བླངས་པའི་ཕྱིར་རོ།། 

དེ་ལྟ་ན་འཁོར་བ་དངོ༷ས་མེ༷ད་དེ་སེམས་དངོ༷ས་པོ་ལ༷་བརྟེ༷ན་པ༷ས་ནི༵། སྡུག་བསྔལ་བསྐྱེད་པའི་དོན་བྱེ༷ད་དང་ལྡན༷་པ༷ར་ཇི༷་ལྟར༷་འགྱུ༵ར་ཏེ་དངོས་མེད་ཀྱིས་གང་ལ་རྟེན་ཀྱང་འབྲས་བུ་འབྱིན་མི་སྲིད་པའི་ཕྱིར་རོ།། དེས་ན་སེམས་ཙམ་པ་ཁྱོ༷ད་ཀྱི༷་ལུགས་ལ་སེམས་ནི༷་བརྟེན་པ་ཡུལ་གྱི་གྲོ༷གས་མེ༷ད་པ༵ར། ཡུལ་ཅན་ཤེས་པ་གཅི༷ག་པུ༷་ཉི༷ད་དུ༷་འགྱུ༷ར་བ༷་ཡི༵ན་ནོ།། 

ག༷ང་ཚེ༷་སེམས་ནི༷་གཟུ༷ང་༼འཛིན་གྱི་འཁྲུལ་བ་དང་༽བྲ༷ལ་བ༵༼འི་གཉིས་མེད་ཀྱི་ཡེ་ཤེས་གཅིག་པུ་ཡིན་ན༽།། དེ༷འི་ཚེ༷་འཛིན་པ་ཡང་མེད་པས་སེམས་ཅན་ཐ༷མས་ཅ༷ད་དེ༷་བཞི༷ན་གཤེ༵གས་པ་ཤ་སྟག་ཏུ་གྱུར་ལ། དེ༷་ལྟ༷་ན༷་ཡ༷ང་སྣང་བ་སེམས་ཙ༷མ་དུ༵། བརྟག༷ས་ཏེ་ཞེན་པ་ལ༷འང་ཡོ༷ན་ཏ༷ན་ཅི༷་ཞི༷ག་ཡོ༵ད་དེ་འབྲས་བུ་གྲུབ་ཟིན་པའི་ཕྱིར་རོ།། 

འོ་ན་དབུ་མ་པས་འགྲོ་བ་སྒྱུ༷་མ༷་ལྟ༷་བུ༷ར་བདེན་མེད་ཤེ༷ས་༼པ་དེ་ཆོས་ཅན། དེའང་ཡོན་ཏན་ཅི་ཞིག་ཡོད་དེ་ལམ་མ་ཡིན་པར་ཐལ་༽ན༷་ཡ༵ང་། ༼དེས་༽ཇི༷་ལྟར༷་ཉོ༷ན་མོ༷ངས་ལྡོ༷ག་འགྱུ༷ར་ཏེ༵༼མི་འགྱུར་བའི་ཕྱིར་རོ༽།། ༼རྟགས་གྲུབ་སྟེ་༽ག༷ང་༼གི་༽ཚེ༷་སྒྱུ༷་མ༷༼མཁན་གྱིས་སྤྲུལ་པ༽འི་བུ༷ད་མེ༷ད་ཡིད་འོང་ལ༵། ༼སྒྱུ་མར་མ་ཤེས་པའི་ལྟད་མོ་པ་ཚོགས་པར་མ་ཟད་སྒྱུ་མ་༽དེ༷་སྤྲུལ་བར་བྱེ༷ད་པ་པོ་ཉི༷ད་ཀྱིས་སྒྱུ་མར་ཤེས་ཀྱང༷་འདོད་ཆ༷གས་སྐྱེ༷་འགྱུ༵ར་མཐོང་བའི་ཕྱིར། 

ཡོན་ཏན་མེད་པར་མཚུངས་སོ་ཞེ་ན། བདེན་ཏེ་སྒྱུ་མའི་བུད་མེད་དེ༷་བྱེ༷ད་པ༷་པོ་ནི༷་༼ཤེས་བྱ་ལ་དངོས་པོར་ཆགས་པའི་༽ཤེ༷ས་བྱ༷འི་སྒྲིབ་པ་ད༵ང་། ཉོ༷ན་མོ༷ངས་སྒྲིབ་པའི་བ༷ག་ཆ༷གས་༼ཏེ་ས་བོན་འཁོར་བ་ཐོག་མེད་ནས་བཞགས་པ་དེ་༽མ༷་སྤང༷ས་པ༵༼ཡི་རྒྱུ་མཚན༽།། དེ༷ས་ན༷་སྒྱུ་མའི་བུད་མེད་དེ༷་མཐོ༷ང་བ༷་ན༷་སྒྱུ་མ་མཁན་དེ༵། དངོས་པོ་བདེན་མེད་སྟོ༷ང་ཉི༷ད་དུ་བསྒོམ་པའི་བ༷ག་ཆ༷གས་ཉམ༷་སྟོབས་ཆུ༷ང་བ་ཉི༵ད་ཀྱིས་ཆགས་པ་སྐྱེའོ།། 

དེས་ན་སྣང་བ་བདེན་མེད་སྟོ༷ང་ཉི༷ད་དུ་བསྒོམས་པའི་བ༷ག་ཆ༷གས་གོ༷མས་པ༷ས་ནི༵། ཐོག་མར་དངོ༷ས་པོ༷འི་བ༷ག་ཆ༷གས་བདེན་ཞེན་སྤོ༷ང་འགྱུ༷ར་ཞི༵ང་། དངོས་པོ་དངོས་མེད་ཅི༷་ཡ༷ང་བདེན་པར་མེ༷ད་ཅེ༷ས་གོ༷མས་པ༷ས་ནི༵། སྟོང་ཉིད་དུ་འཛིན་པ་དེ༷་ཡ༷ང་ཕྱི༷་ན༷ས་སྤོ༷ང་བ༷འི་ཕྱིར་ཉོན་མོངས་སྐྱེ་བའི་གཞི་འགག་པར༷་འགྱུ༵ར་ཏེ། ཇི་སྐད་དུ། རྣམ་རྟོག་ཐམས་ཅད་སྤང་བའི་ཕྱིར།། སྟོང་ཉིད་བདུད་རྩི་བསྟན་པ་ཡིན།། གང་ཞིག་དེ་རུ་འཛིན་པ་ཡང་། འདིར་ནི་ཁྱོད་ཀྱིས་སྤངས་པ་ལགས།། ཞེས་འགྲེལ་པར་དྲངས་པ་བཞིན་ནོ།། 

དེ་ལྟར་གོམས་པ་ག༷ང་གི་ཚེ༷་བདེན་དངོས་ག༷ང་ཞི༷ག་མེ༷ད་དོ༷་ཞེ༵ས། བརྟག༷་བྱ༷འི་དངོ༷ས་པོ༷་འཁྲུལ་སྣང་མི༷་དམི༷གས་པ༵། དེ༷འི་ཚེ༷་འཁྲུལ་དངོ༷ས་ཀྱང་མེ༷ད་པས་ཤེས་པ་རྟེ༷ན་དང་བྲ༷ལ་བ༵་ན། བློ༷་ཡི༷་མདུ༷ན་དུ༷་ཡོད་མེད་ཇི༷་ལྟར༷་གན༵ས་ཏེ་ཞེན་ཡུལ་འགག་གོ། 

ག༷ང་ཚེ༷་༼དོན་དམ་པར་༽དངོ༷ས་༼པོར་ཡོད་པ་༽དང་དངོ༷ས་༼པོར་༽མེ༷ད་༼པ་༽ད༵ག། བློ༷་ཡི༷་༼སྟེ་སེམས་ཀྱི་༽མདུ༷ན་ན༷་ཞེན་ཡུལ་དུ་མི༷་གན༷ས་པ༵། དེ༷་ཚེ༷་ཡུལ་གྱི་རྣམ༷་པ༷་གཞ༷ན་འཛིན་པའི་ངོ་བོར་སྐྱེ་བ་ཡང་མེ༷ད་པ༵ས། གཟུང་བ་དམི༷གས་པ༷་མེ༷ད་པ༷ར་གྱུར་པ་ན་འཛིན་པ་རྣམ་རྟོག་གི་ཚོགས་མཐའ་དག་ར༷བ་ཏུ༷་ཞི༵། ཞེས་པ་འདིས་སྤངས་པ་ཕུན་ཚོགས་བསྟན་པ་ཡིན་གྱི་གཞན་དག་འདོད་པ་བཞིན་དུ་ཆད་པའི་མྱང་འདས་མར་མེ་ཤི་བ་ལྟ་བུ་བསྟན་པ་ནི་མ་ཡིན་ཏེ། མངོན་པར་རྟོགས་པའི་རྒྱན་ལས། ཐུབ་པའི་ངོ་བོ་ཉིད་སྐུ་ནི།། ཟག་པ་མེད་པའི་ཆོས་གང་དག། ཐོབ་གྱུར་རྣམ་ཀུན་རྣམ་དག་པ།དེ་དག་རང་བཞིན་མཚན་ཉིད་ཅན།། ཞེས་བཤད་པའི་རྟོགས་པ་ཕུན་ཚོགས་ཀྱང་ཐོབ་པའི་ཕྱིར་རོ།།དེ་ལྟར་རྣམ་རྟོག་རབ་ཏུ་ཞི་བ་ན་ཀུན་སློང་མེད་པའི་ཕྱིར་གདུལ་བྱའི་རེ་འདོད་སྐོང་བ་འགལ་ལོ་ཞེ་ན། 

མི་འགལ་ཏེ་དཔེར་ན་༼ཅི་བསམས་ཀྱི་འབྲས་བུ་སྟེར་བའི་༽ཡི༷ད་བཞི༷ན་ནོ༷ར་བུ༷་༼དང་བསམས་པའི་དོན་འབྱུང་བའི་༽དཔ༷ག་བས༷མ་ཤི༵ང་། རྣམ་རྟོག་མེད་ཀྱང་འགྲོ་བའི་ཇི༷་ལྟར༷་རེ༷་བ༷་ཡོ༷ངས་སུ་སྐོ༷ང་བ༵། དེ༷་བཞི༷ན་དུ་སྔོན་བྱང་ཆུབ་སྤྱོད་པའི་དུས་སུ་རྟོག་པ་མེད་ཀྱང་གདུ༷ལ་བྱ༷འི་དོན་སྒྲུབ་པར་སྨོ༷ན་ལ༷མ་བཏབ་པ་ཉིད་ཀྱི༷། དབ༷ང་གི༷ས་༼བདུད་བཞི་ལས་༽རྒྱ༷ལ་བ༷འི་སྐུ༷་༼མཚན་དཔེས་སྤྲས་པ་དེས་རྟོག་པ་མེད་བཞིན་དུ་༽མངོན་སུམ་དུ་སྣ༷ང་བ་ལ་སོགས་ཇི་ལྟར་འོས་པའི་འཕྲིན་ལས་ལྷུན་གྲུབ་ཏུ་འབྱུང་ངོ༵་། སངས་རྒྱས་ཕལ་པོ་ཆེའི་མདོ་ལས། ཡིད་བཞིན་ནོར་བུའི་རྒྱལ་པོ་ནི།། ཇི་ལྟར་ཡོད་བསམ་རྫོགས་བྱེད་པ།། དེ་བཞིན་སངས་རྒྱས་ཆོས་ཉིད་ཀྱང་། རྟག་ཏུ་སྨོན་ལམ་རྫོགས་པར་སྒྲུབ།། ཅེས་གསུང་བའོ།། 

སྨོན་ལམ་འདེབས་མཁན་འདས་པའི་ཕྱིར་འདི་རིགས་སོ་སྙམ་ན་མ་ཡིན་ཏེ། དཔེ༷ར་ན༷་སྔོན་བྲམ་ཟེ་ཤང་ཀུ་ཞེས་བྱ་བས་ན༷མ་མཁ༷འ་ལྡི༷ང་གི༷་ནི༵། མཆོ༷ད་སྡོ༷ང་བསྒྲུ༷བས་ན༷ས་སྨོན་ལམ་བཏབ་ཅིང་རིག་སྔགས་གྲུབ་པ་འད༷ས་གྱུ༷ར་ཏེ༵། མཆོད་སྡོང་དེ༷་ཡང་འད༷ས་ནས་ཡུ༷ན་རི༷ང་ལོ༷ན་ཡ༷ང་རིག་སྔགས་དེ༵། དུ༷ག་དང་གདོན་ལ༷་སོ༷གས་པ༷་ཞི༷་བྱེ༷ད་བཞི༵ན། 

སྔོན་བྱང་ཆུབ་སྤྱོ༷ད་དང་རྗེ༷ས་མཐུ༷ན་སྨོན་ལམ་རྫོགས་པ༵ས། རྒྱ༷ལ་བ༷འི་མཆོ༷ད་སྡོ༷ང་༼འཁོར་བ་ཇི་སྲིད་པར་གདུལ་བྱ་གང་ལ་གང་འོས་ཀྱི་དོན་མཛད་པ་༽བསྒྲུ༷བས་པ༷་ཡ༵ང་། བྱང་ཆུབ་༼ནི་སངས་རྒྱས་ཀྱི་ཆོས་སྐུ་ཡིན་ལ་དེ་ལ་སེམས་པས་བྱང་ཆུབ་༽སེམས་དཔ༷འ་༼མི་གནས་པའི་༽མྱ༷་ང༷ན་ལ༵ས།།འད༷ས་ཀྱང༷་༼རྒྱལ་བས་གདུལ་བྱའི་བསམས་པའི་༽དོ༷ན་རྣམ༷ས་ཐ༷མས་ཅ༷ད་མཛ༵ད་པའི་རྣམ་འཕྲུལ་འབྱུང་སྟེ། དཀོན་མཆོག་སྒྲོན་མ་ལས། གང་གི་གཟུགས་གང་གནས་གང་ཆ་བྱད་གང་།།དེ་དང་དེ་དག་དེ་ལྟར་ཆུ་ལས་མཐོང་། འོན་ཀྱང་ཆུ་ལ་བྱམས་སྡང་རྣམ་རྟོག་མེད།། དྲང་སྲོང་ཏིང་འཛིན་རྣམ་འཕྲུལ་དེ་འདྲའོ།། ཞེས་གསུངས་སོ།། 

འོ་ན་སེམས་ཡིད་རྣམ་ཤེས་འགགས་ནས་རྣམ་རྟོག་མེ༷ད་པ༷་ལ༷་མཆོ༷ད་བྱས༷་པ༷ས། ཇི༷་ལྟར༷་༼བསོད་ནམས་ཀྱི་༽འབྲ༷ས་བུ༷་༼དང་༽ལྡན༷་པ༷ར་འགྱུ༵ར། ཞེ་ན། ༼སྟོན་པ་ལ་མཆོད་པས་བསོད་ནམས་འབྱུང་སྟེ་༽ ག༷ང་ཕྱི༷ར་༼སངས་རྒྱས་མྱ་ངན་ལས་མ་འདས་པར་༽བཞུ༷གས་པ༷འ༷མ་༼ཕུང་པོ་ལྷག་མེད་དུ་༽མྱ༷་ང༷ན་༼ལས་༽འད༵ས ༼པ་ལ༽།།༼མཆོད་པའི་འབྲས་བུ་བསོད་ནམས་༽མཚུ༷ངས་པ༷་ཉི༷ད་དུ༷་བཤ༷ད་ཕྱི༷ར་རོ༵།། ཇི་སྐད་དུ། བྱང་ཆུབ་སེམས་དཔའི་སྡེ་སྣོད་ལས། གང་ཡང་བཞུགས་ལ་མཆོད་པ་དང་། གང་ཡང་མྱ་ངན་འདས་པ་ཡི།། རིང་བསྲེལ་ཡུངས་འབྲུ་ཙམ་མཆོད་པ།། སེམས་ཀྱང་མཚུངས་ལ་འབྲས་བུའང་མཚུངས།།ཞེས་སོ།། 

མཚུངས་པའི་སྒྲས་༼སངས་རྒྱས་མཆོད་པའི་འབྲས་བུ་ངེད་ལྟར་ན་༽ཀུ༷ན་རྫོ༷བ་བ༷མ་༼ཁྱེད་ལྟར་ན་༽ནི༷་དེ༷་༼ཁོ་ན་༽ཉི༷ད་དུ༷་ཡིན་ཞེ་ན་གང་ཡིན་པའ༵ང་། རུང༷་སྟེ༷་དེ༷་འབྲ༷ས་ལུ༷ང་ལ༷ས་ཡི༵ན་པ་ལ་འུ་ཅག་ཅི་ཞིག་རྩོད། དཔེ༷ར་ན༷་རང་རང་ལུགས་ཀྱིས་དོན་དམ་དུ་བདེ༷ན་པའི་སང༷ས་རྒྱ༷ས་ལ༵། ཇི༷་ལྟར༷་མཆོད་ཚུལ་འབྲ༷ས་བུ༷་དང་བཅ༷ས་པ༷་བཅོམ་ལྡན་འདས་ཀྱི་ལུང་བཞི༵ན་ཁོང་དུ་ཆུད་པར་བྱ་སྟེ། མེ་ཏོག་བརྩེགས་པའི་གཟུངས་ལས། སེང་གེ་རྣམ་པར་བརྩེ་བ། འགའ་ཞིག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་ཏན་གྱི་ཚོགས་དཔག་ཏུ་མེད་པ་དང་ལྡན་པ་དེའི་ཕྱིར་དེ་ལ་མཆོད་པའི་རྣམ་པར་སྨིན་པ་དེ་ཡང་དཔག་ཏུ་མེད་པར་ཤེས་པར་བྱའོ།།ཞེས་གསུངས་པ་ལྟ་བུའོ།། སྟོང་ཉིད་བག་ཆགས་གོམས་པས་ནི།། ཞེས་སོགས་གང་གསུངས་པ་དེ་ཡང་མ་བཟོད་པར། བྱེ་བྲག་ཏུ་སྨྲ་བ་ལ་སོགས་པ་ཉན་ཐོས་སྡེ་པ་དག་ན་རེ། འཕགས་པའི་བདེན་པ་བཞི་པོ་སྡུག་བསྔལ་བ་དང་ཀུན་འབྱུང་བ་དང་འགོག་པ་དང་ལམ་གྱི་མཚན་ཉིད་ཅན་རྣམས་མངོན་དུ་བྱ་བའི་ཕྱིར། 

དང་པོར་དབུགས་འབྱུང་རྔུབ་དང་དྲན་པ་ཉེར་བཞག་ལ་སོགས་པ་བསྒོམས་པས་ཚོགས་ལམ་དང་སྦྱོར་ལམ་རྫོགས་ཏེ་རིམ་གྱིས་བདེ༷ན་པ༷་བཞི་མི་རྟག་སོགས་རྣམ་པ་བཅུ་དྲུག་གི་བདག་ཉིད་མངོན་སུམ་དུ་མཐོ༷ང་བ༷འི་ལམ་ཐོབ་ནས། དེའི་རྗེས་ལ་སྒོམ་ལམ་གྱིས་ཁམས་གསུམ་གྱི་ཉོན་མོངས་ཟད་པར་བྱས་པས་གྲོ༷ལ་༼ནས་མྱ་ངན་ལས་འདས་པ་ཐོབ་པར་༽འགྱུ༷ར་གྱི༵། ༼ཆོས་ཐམས་ཅད་༽སྟོ༷ང་༼པ་༽ཉི༷ད་མཐོ༷ང་བ༷ས་ཅི༷་ཞི༷ག་བྱ༵༼སྟེ་ཐར་བའི་ཐབས་གཞན་ཡོད་པའི་ཕྱིར༽།། ཞེས་ཟེར་རོ།།འདིའི་དགོངས་པ་ཁྱད་པར་ཅན་གྱི་ལན་ནི། ག༷ང་ཕྱི༷ར་༼བྱང་ཆུབ་ཐོབ་པའི་ཐབས་གཞན་མེད་པ་དེས་ཕྱིར་ཐེག་ཆེན་གྱི་༽ལུ༷ང་ལ༷ས་ལ༷མ་འདི༷་ནི༵།། མེ༷ད་པ༷ར་༼བྱང་ཆུབ་མེད་ཅེས་༽བྱང་ཆུབ་མེ༷ད་པ༷ར་གསུ༵ངས།། ཞེས་པས་བཏབ་པ་སྟེ། ཆོས་ཐམས་ཅད་མཉམ་པ་ཉིད་ལ་འཇུག་པའི་མདོ་ལས། འཇམ་དཔལ་སྟོང་པ་ཉིད་ཡིད་ལ་བྱེད་པས་བྱང་ཆུབ་གསུམ་པོ་འཐོབ་པ་འདི་ནི་གནས་ཡོད་ཅིང་སྐབས་ཡོད་དོ།།འཇམ་དཔལ་དངོས་པོའི་འདུ་ཤེས་ཅན་གྱིས་ནི་བྱང་ཆུབ་གསུམ་པོ་ཐོབ་པའི་གནས་མེད་ཅིང་སྐབས་མེད་དོ།།ཞེས་པ་དང་། ཡུམ་ལས་ཀྱང་། རྒྱལ་བ་འདས་དང་མ་བྱོན་ཕྱོགས་བཅུར་གང་བཞུགས་པ།། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན།། ཞེས་གསུངས་སོ།། ཚིག་འདི་མ་བཟོད་པར་ཉན་ཐོས་པ་དག་ན་རེ། ཆོས་འཁོར་གནས་དང་ཡངས་པ་ཅན།། ས་དཀར་ཅན་དང་ལྷ་ཡི་གནས།། བྱིས་པ་གསོད་དང་ཀཽ་ཤམ་བྷི།། འབྲོག་གནས་མཆོད་རྟེན་རི་དང་ནི།། འོད་མའི་ཚལ་དང་དགྲར་བཅས་དང་། སེར་སྐྱ་ཡི་ནི་གྲོང་ཁྱེར་ཏེ།། འདི་རྣམས་སུ་ནི་ཐུབ་པ་ཡི།། སྐྱེས་མཆོག་ལོ་རེ་ལོ་རེ་བཞུགས།། འབར་བའི་ཕུག་གི་གནས་སུ་གཉིས།། སྨན་གྱི་ནགས་སུ་ལོ་བཞི་སྟེ།། རྒྱལ་པོའི་ཁབ་ཀྱི་གྲོང་དུ་ལྔ།། དཀའ་བ་སྤྱད་པ་ལོ་དྲུག་སྟེ།། ཉི་ཤུ་རྩ་གསུམ་གཉན་ཡོད་དུ།། ཉི་ཤུ་རྩ་དགུ་ཁབ་གནས་སུ།། དེ་ལྟར་རྒྱལ་བ་བརྒྱད་ཅུ་ལ།། ཐུབ་མཆོག་དམ་པ་མྱ་ངན་འདས།། ཐམས་ཅད་མཁྱེན་པས་བཞུགས་པ་ཡི།། བསོད་ནམས་གནས་ནི་དེ་དག་ལ།། རྟག་ཏུ་ལུས་དང་ངག་དང་ཡིད།། གུས་པས་བཏུད་དེ་ཕྱག་འཚལ་ལོ།། ཞེས་བྱེ་བྲག་ཏུ་བཤད་པ་ཆེན་པོ་ལས་གསུངས་པའི་གནས་དེ་དག་གང་དུ་བཞུགས་པ་ན་ཡང་སྟོན་པའི་ཉན་ཐོས་འོད་སྲུང་ཆེན་པོ་ལ་སོགས་པས་མ་ཐོས་པའི་ཕྱིར། 

ག༷ལ་ཏེ༷་ལུང་དེ་ལྟར་བཤད་ཀྱང་ཐེ༷ག་ཆེ༷ན་སྟོང་ཉིད་སྟོན་པ་ནི་༼ཀླུ་སྒྲུབ་ལ་སོགས་པས་རང་བཟོ་བྱས་པ་ཟད་ཀྱི་༽སངས་རྒྱས་ཀྱི་བཀའ་ཡིན་པར་མ༷་གྲུ༷བ་བོ་ཞེ་ན༵། ༼ཐེག་ཆེན་བཀར་མ་གྲུབ་ན་༽ཁྱོ༷ད་ཀྱི༷་ལུ༷ང་ཡང་དག་པར་ལྡན་པ་དེ་གཅིག་ལས་འཕྲོས་པ་ལ་སོགས་ནི༷་ཇི༷་ལྟར༷་ན་བཀའ་ཡིན་པར་གྲུ༵བ༼སྟེ་སྒྲུབ་བྱེད་ཚད་མ་མེད་དོ༽།། ཅེས་དྲིས་པས་ཁོ་ན་རེ། ག༷ང་ཕྱི༷ར་༼བདག་གི་ལུང་འདི་༽ཁྱོད་དང་ཁོ་བོ་ཅག་གཉི༷་ག༷་ལ༷་འདི༷་བཀའ་ཡིན་པར་མཐུན་སྣང་དུ་གྲུ༵བ་པས་སོ་ཞེ་ན། འོ་ན་དང་པོ༷་འདི་ཁས་མི་ལེན་པའི་སྔ་རོལ་ཏུ་ཁྱོ༷ད་ལ༷་ཉན་ཐོས་ཀྱི་ལུང་འདི༷་བཀའ་ཡིན་པ་མ༷་གྲུ༵བ་པར་འགྱུར་ཏེ། དེའི་ཚེ་གཉི་ག་ལ་མཐུན་སྣང་དུ་མ་གྲུབ་པའི་ཕྱིར་རོ།། ཁོ་ན་རེ་བདེན་མོད། ངག་གང་ཞིག་མདོ་སྡེ་ལ་འཇུག། འདུལ་བ་སྣང་། 

མངོན་པའི་ཆོས་ཉིད་དང་མི་འགལ་བ་སྟེ་མཚན་ཉིད་གསུམ་ལྡན་བརྒྱུད་པ་བར་མ་ཆད་ལ་སོགས་པའི་རྐྱེ༷ན་ག༷ང་གི༷ས་ནི༷་ངེད་ཀྱི་ལུང་དེ༷་བཀའ་ཡིན་པར༷་ཡི༷ད་ཆེ༵ས་སོ་ཞེ་ན། དེ༷་ནི༷་བཀའ་ཐམས་ཅད་ཀྱི་མཚན་ཉིད་ཐུན་མོང་ཡིན་པས་ཐེ༷ག་ཆེ༷ན་ལ༷་ཡ༷ང་མཚུ༵ངས་པའི་ཕྱིར་ཁྱད་པར་སྒྲུབ་བྱེད་དུ་མི་རུང་ངོ་། འོ་ན་ཁོ་བོ་ཅག་ལས་གཞ༷ན་སུ་ཡང་རུང་བ་གཉི༷ས་བླང་བྱར་འདོ༷ད་པ༷ས་ངེད་ཀྱི་ལུང་བདེ༷ན་ནོ་ཞེ་ན༷་འོ་ན་ནི༵། མུ་སྟེགས་ཚངས་པའི་རི༷ག་བྱེ༷ད་ཀྱི་ངག་དང་སོ༷གས་ཀྱི་སྒྲས་སྐྲ་ཅན་པ་དང་སེར་སྐྱ་བའི་གཞུང་རྣམས་ཀྱང༷་བདེ༷ན་པ༷་ཉིད་དུ་ཧ་ཅང་ཐལ་བར༷་འགྱུ༵ར་བའི་ཕྱིར་མི་རིགས་སོ།། 

ཡང་ཁོ་ན་རེ། ཐེ༷ག་ཆེ༷ན་ནི་༼ཁ་ཅིག་བཀའ་སྨྲ་ཁ་ཅིག་མི་སྨྲ་བའི་༽རྩོ༷ད་པ་དང་བཅ༷ས་པའི་ཕྱི༷ར་འདོར་རོ་ཞེ༷་ན༵། འོ་ན་ནང་བའི་ལུ༷ང་ལ༷་མུ༷་སྟེ༷གས་པ༷་རྣམ༷ས་ད༵ང་། དེར་མ་ཟད་ལུ༷ང་གཞ༷ན་ལ༷་ཡ༷ང་ར༷ང་གཞ༷ན་གྱི་སྡེ་པ་ཕན་ཚུན་སོ་སོ་ད༵ག །རྩོ༷ད་བཅ༷ས་ཡི༷ན་ཕྱི༷ར་དོ༷ར་བྱ༷ར་འགྱུ༵ར།།དེ་ལྟ་ན་ཁྱོད་ནི་སྡེ་སྣོད་གསུམ་ག་འདོར་བར་བྱེད་པའི་ཤེས་རབ་ཅན་ཆོས་ཀྱིས་ཕོངས་པར་འགྱུར་བའི་ལས་མངོན་པར་འདུ་བྱེད་པས་ངན་སོང་དུ་འགྲོ་བར་འགྱུར་རོ།། ཞེས་པ་ལས་གཞན་ཅི་ཡང་མི་བརྗོད་དོ།། དེ་བཞིན་དུ། བདེན་པ་མཐོང་བས་གྲོལ་འགྱུར་གྱི།། སྟོང་ཉིད་མཐོང་བས་ཅི་ཞིག་བྱ།། ཞེས་པའི་ཚིག་གིས་ལུང་གི་དོན་ཡང་སུན་འབྱིན་པར་བྱེད་ན་ཤིན་ཏུ་མི་ལེགས་ཏེ། འདི་ལྟར་ཐུན་མོང་དུ། མིང་གི་དགེ་སློང་དང་། ཁས་མཆེ་བའི་དགེ་སློང་དང་། སློང་བའི་ངང་ཚུལ་ཅན་གྱི་དགེ་སློང་དང་། གསོལ་བ་དང་བཞིའི་ལས་ཀྱིས་བསྙེན་པར་རྫོགས་པའི་དགེ་སློང་དང་། ཉོན་མོངས་པ་བཅོམ་པའི་དགེ་སློང་སྟེ་ལྔ་གསུངས་པ་ལས། བཞི་པ་དང་ལྔ་པ་གཉིས་ནི་མཆོག་ཡིན་ཞིང་། 

ཁྱད་པར་དུའང་སངས་རྒྱས་ཀྱི་བསྟན༷་པ་དཔག་བསམ་ཤིང་གི་རྩ༷་བ་དང་འདྲ་བར་ཉོན་མོངས་པ་བཅོམ་པའི་དགེ༷་སློ༷ང་ཉི༷ད་ཡི༷ན་ལ༵། དེ་ལས་བྱང་ཆུབ་ཕྱོགས་མཐུན་གྱི་ཡལ་ག་དང་མེ་ཏོག་དང་འབྲས་བུ་དུ་མ་འབྱུང་བ་ཡིན་མོད། འོན་ཀྱང་དེ་ལྟ་བུའི་དགེ༷་སློ༷ང་ཉི༷ད་དང་ཀྱང༷་གི་སྒྲས་ཐར་པའི་རྩ་ལག་གཞན་ཡང་སྟོང་ཉིད་ཟབ་མོ་མ་བསྒོམས་ན་དཀ༷འ་བར་གན༵ས། དེ་བཞིན་དུ་སེམས་ནི༷་བདེན་བཞི་ལ་དམི༷གས་པ་བདེན་ཞེན་དང་བཅ༷ས་པ་རྣམ༷ས་ཀྱི༷། ༼ཁྱེད་ཉན་ཐོས་པའི་༽ལུགས་ལ་༼ཆོས་ཅན་ཕུང་པོ་ལྷག་མེད་ཀྱི་༽མྱ༷་ང༷ན་འད༷ས་པ༷འ༷ང་དཀ༷འ་བར་དོན་ལ་གན༵ས་ཏེ༼མི་འབྱུང་བར་ཐལ༽། དངོས་འཛིན་གྱིས་འཁོར་བ་ལས་གྲོལ་མི་སྲིད་པའི་ཕྱིར་རོ།། 

གལ་ཏེ་འཕགས་པའི་བདེན་པ་མཐོང་བ་ན་ཉོ༷ན་མོ༷ངས་སྤང༷ས་པ༷ས་སྡུག་བསྔལ་ལས་གྲོ༷ལ་ལོ་ཞེ་ན༷། འོ་ན་འཕགས་པ་ཉན་ཐོས་དེ༵འི། སྡུག་བསྔལ་ཀུན་བདེན་བཞི་མཐོང་བའི་དེ༷་མ༷་ཐ༷ག་ཏུ༷་སྤངས་ཟིན་པ་དེ༷ར་འགྱུ༷ར་རོ༵།། འདོད་པར་མི་ནུས་ཏེ་ཉོ༷ན་མོ༷ངས་མེ༷ད་ཀྱང༷་འཕགས་པ་ཉན་ཐོས་དེ༷་ད༷ག་ལ༵། སྔོན་གྱི་ལ༷ས་ཀྱི༷་ནུ༷ས་པ༷་སྨིན་པའི་སྡུག་བསྔལ་མཐོ༷ང་བ༷་ཡི༵ན་ཏེ། འཕགས་པ་མཽད་གལ་གྱི་བུ་དང་རྒྱལ་པོ་ཨུ་ད་ཡ་ནས་ཡན་ལག་བཅད་པ་དང་འགུམ་པའི་སྡུག་བསྔལ་མྱོང་བར་གསུངས་པ་བཞིན་ནོ།། དེ་ལྟ་ན་ཡང་རྣམ་འགྲེལ་ལས། ལོག་ཤེས་དང་ནི་དེས་བསྐྱེད་སྲེད།། བཅས་པའི་སེམས་ཀྱི་དབང་གིས་ནི།། དམན་པའི་གནས་སུ་སྐྱེ་བ་ཡིན།། དེ་སྤངས་པ་ན་སྐྱེ་བ་མེད།། ཅེས་གསུངས་པ་ལྟར། 

རེ༷་ཤི༷ག་ཡང་སྲིད་ཉེ༷་བར༷་ལེ༷ན་པའི་རྒྱུ་སྲེ༷ད་པ༷་ནི༵། མེ༷ད་ཅེ༷ས་ངེ༷ས་པ༷་ཉི༷ད་ཀྱི་ཕྱིར་འབྲས་བུ་སྡུག་བསྔལ་རང་མཚན་པ་མེད་དོ་ཅེ༷་ན༵། སྲེ༷ད་པའམ་ཀུན་འབྱུང་འདི༷་ཀུན་བརྟགས་ཉོ༷ན་མོ༷ངས་མངོན་གྱུར་ཅ༷ན་མི༷ན་ཡ༵ང་། ཡང་དག་དོན་ལ་འཇུག་པ་ཡི།། སེམས་ཀྱི་གེགས་སུ་རྟག་གྱུར་པ།། དུས་རྣམས་ཀུན་ཏུ་འབྱུང་བ་དེ།། མ་འདྲེས་པ་ཡི་མ་རིག་འདོད།། ཅེས་ཆོས་མངོན་པའི་མདོར་གསུངས་པའི་ཀུ༷ན་རྨོ༷ངས་བཞི༷ན་དུ༷་ལྷན་སྐྱེས་ཉོན་མོངས་བག་ལ་ཉལ་གྱི་སྲེད་པ་ཅི༷་སྟེ༷་མེ༵ད། 

ཚོ༷ར་བ༷འི་རྐྱེ༷ན་གྱི༷ས་སྲེ༷ད་པ༷་འབྱུང་བ་ལུགས་ཡི༵ན་ལ། ཚོ༷ར་བ༷་འཕགས་པ་ཉན་ཐོས་དེ༷་ད༷ག་ལ༷་ཡ༷ང་ཡོ༵ད་པའི་ཕྱིར་རོ།། དེས་ན་བདེན་བཞི་ལ་དམིགས་ཤིང་ཉེ་བར་དམི༷གས་པ༷་དང་ནི༷་བཅ༷ས་པའི་སེ༵མས། འག༷འ་ཞི༷ག་གིས་བསྒོམས་ཀྱང་བདེན་ཞེན་ལ༷་ནི༷་གན༷ས་པ༷ར་འགྱུ༵ར་གྱི། སྡུག་བསྔལ་གྱི་རྒྱུ་ཀུན་འབྱུང་སྲེད་པ་ནི་མི་ལྡོག་གོ།་

སྟོ༷ང་ཉི༷ད་དང་ནི༷་བྲ༷ལ་བ༷འི་སེ༵མས།། དམིགས་བཅས་བསྒོམས་པས་སྲེད་པ་མངོན་གྱུར་འག༷གས་པ༷་ལྟར་སྣང་ཡང་ས་བོན་མ་ཁེགས་པས་སླ༷ར་ཡ༷ང་སྐྱེ༷་བའི་ཉོན་མོངས་པ་ཅན་དུ་འགྱུ༷ར་ཏེ༵། དཔེར་ན་འདུ༷་ཤེ༷ས་མེ༷ད་པའི་སྙོ༷མས་འཇུ༷ག་གི་དུས་སུ་བསམ་གཏན་ལ་བརྟེན་ནས་འཇུག་པའི་རྣམ་ཤེས་ཚོགས་དྲུག་ལན་ཅིག་བཀག་ཀྱང་སད་པ་ན་སླར་ཡང་སྐྱེ་བ་བཞི༵ན་ནོ།། དཔལ་ཕྲེང་གིས་ཞུས་པར། བཅོམ་ལྡན་འདས་དེ་ལྟ་ལགས་པས་དགྲ་བཅོམ་པ་དེ་དག་ཀྱང་སྐྱེ་བའི་ཆོས་ཀྱི་ལྷག་མ་དང་བཅས་པ་ལགས་སོ།། ཞེས་པ་དང་། རྒྱུད་བླ་མ་ལས་ཀྱང་། དེས་ན་སངས་རྒྱས་མ་ཐོབ་བར།། མྱ་ངན་འདས་པ་མི་འཐོབ་སྟེ།། ཞེས་གསུངས་སོ།། དེ༷ས་ན༷་བསྟན་རྩ་དགེ་སློང་དང་མྱ་འདས་མཐར་ཐུག་ཐོབ་པར་འདོད་པས་སྟོ༷ང་ཉི༷ད་ཟབ་མོ་བསྒོ༷མ་པ༷ར་བྱའོ༵༼སྟོང་ཉིད་བསྒོམས་ན་ཉོན་མོངས་པ་རྩ་བ་ནས་འཇོམས་ཤིང་ཐེ་ཚོམ་ཙམ་སྐྱེས་པས་ཀྱང་སྲིད་པ་འཇིག་པར་བྱེད་དེ། བཞི་བརྒྱ་པར། བསོད་ནམས་ཆུང་ངུས་ཆོས་འདི་ལ།། ཐེ་ཚོམ་ཟ་བར་ཡང་མི་འགྱུར།། ཐེ་ཚོམ་ཟ་བ་ཙམ་ཞིག་གིས།། སྲིད་པ་བསྲུལ་པོར་བྱེད་པར་འགྱུར།། ཞེས་སོ༽།། 

ང༷ག་ག༷ང་མདོ༷་སྡེ༷་ལ༷་འཇུ༷ག་དེ༵།། ག༷ལ་ཏེ༷་སང༷ས་རྒྱ༷ས་གསུ༷ང་འདོ༷ད་ན༵།།ཐེ༷ག་ཆེ༷ན་ཕ༷ལ་ཆེ༷ར་ཁྱེ༷ད་ཅ༷ག་གི༵ ། མདོ༷་དང་མཚུ༷ངས་འདོ༷ད་མི༷ན་ན༷མ་ཅི༵།། 

ག༷ལ་ཏེ༷་མ༷་རྟོ༷གས་གཅི༷ག་གི༷ས་ནི༵།། ཐ༷མས་ཅ༷ད་སྐྱོ༷ན་དང་བཅ༷ས་འགྱུ༷ར་ན༵།། མདོ༷་མཚུ༷ངས་གཅི༷ག་གི༷ས་ཐ༷མས་ཅ༷ད་ནི༵།། རྒྱ༷ལ་བ༷འི་གསུ༷ངས་པ༷་ཅི༷ས་མ༷་ཡི༵ན།། 

ང༷ག་ག༷ང་འོ༷ད་སྲུ༷ང་ཆེ༷ན་པོ༷་ལ༵།། སོ༷གས་པ༷ས་གཏི༷ང་དཔོ༷གས་མ༷་གྱུ༷ར་པ༵།། དེ༷་ནི༷་ཁྱེ༷ད་ཀྱི༷ས་མ༷་རྟོ༷གས་པ༵ས།། གཟུ༷ང་བྱ་༷མི༷ན་པ༷ར་སུ༷་ཞི༷ག་བྱེ༷ད།། ཅེས་པ་འདིའི་འགྲེལ་པར་པཎྜི་ཏ་ཆེན་པོ་ཤེས་རབ་འབྱུང་གནས་བློ་གྲོས་ན་རེ། ངག་གང་མདོ་སྡེ་ལ་འཇུག་དེ།། ཞེས་པ་ལ་སོགས་པའི་ཚིགས་སུ་བཅད་པ་གསུམ་ནི་འགའ་ཞིག་གིས་རང་བཟོར་བསྣན་པ་ལྟ་བུར་རྟོགས་པར་བྱ་སྟེ། སྐབས་སུ་བབ་པ་མ་ཡིན་པའི་ཕྱིར་ལུང་ལ་ལོག་པར་རྟོག་པ་དཔྱད་པའི་སྐབས་སུ་ཡིན་ནོ།། བསྟན་རྩ་དགེ་སློང་ཉིད་ཡིན་ན།། ཞེས་པ་ལ་སོགས་པ་ལུང་རྣམས་ལ་རྩོད་པ་ལས་སྐབས་གཞན་ཡིན་པའི་ཕྱིར་སྔ་མ་ཉིད་དུ་བརྗོད་པར་རིགས་སོ།། འདིས་བརྗོད་མ་ཐག་པའི་རྩོད་པ་ཡང་བརྗོད་པ་ནི་གཞུང་རྩོམ་པ་པོ་སྐབས་སུ་བབ་པ་ལ་མི་མཁས་པར་འགྱུར་ཏེ། རྐྱེན་གང་གིས་ནི་ཞེས་པ་ལ་སོགས་པ་སྔར་བརྗོད་པའི་ཚིགས་སུ་བཅད་པ་གཉིས་ཀྱིས་བརྗོད་པའི་ཕྱིར་རོ།། འོད་སྲུང་ཆེན་པོ་ཞེས་པ་ལ་སོགས་པའི་ཚིག་མ་འབྲེལ་བའི་ཕྱིར་གཞུང་རྩོམ་པ་པོས་སྦྱར་བ་མ་ཡིན་ནོ་ཞེས་ངེས་སོ།། དེ་ལྟ་བས་ན་འདི་རང་བཟོར་བསྣན་པ་ཉིད་ཡིན་ནོ་ཞེས་གསུངས་ལ། དེ་བཞིན་དུ་བཻ་རོ་ཙ་ན་རཀྵི་ཏ་དང་། བི་བྷཱུ་ཏི་ཙནྡྲའི་འགྲེལ་པར་ཡང་དགག་པ་མཛད་ཅིང་། བོད་ཀྱི་དགེ་བའི་བཤེས་གཉེན་ལ་ལས་ཀྱང་གཞུང་མ་འབྲེལ་བ་དགོངས་ནས་འཁྲུགས་པ་བསྡེབས་ཀྱིན་བཤད་པ་མཛད་དེ། འོན་ཀྱང་རྒྱ་དཔེར་བྱུང་བ་དང་རྒྱ་འགྲེལ་ཁ་ཅིག་ཏུ་ཡང་བཤད་པའི་ཕྱིར། འཆད་ན་གོ་སླ་ཞིང་། བསྟན་རྩ་དགེ་སློང་ཉིད་ཡིན་ན།། ཞེས་པའི་གོང་དུ་བླངས་ན་འབྲེལ་ཆེའོ།། 

རྒྱུ་ཀུན་འབྱུང་སྤོང་བ་ལ་རྨོ༷ངས་པ༷ས་འབྲས་བུ་སྡུ༷ག་བསྔ༷ལ་ཅ༷ན་འཁོར་བའི་དོ༷ན་དུ༵། བདེན་དངོས་ལ་ཆ༷གས་པ་དང་སྟོང་ཉིད་ལ་འཇི༷གས་༼པའི་རྒྱུ་སྐྲག་པའི་༽མཐ༷འ་ལ༷ས་གྲོ༷ལ་པ༵ར། ཤེས་པས་སྲིད་ལ་མི་གནས་ཤིང་། སྙིང་རྗེས་ཞི་ལ་མི་གནས་པའི་ཚུལ་དུ་འཁོ༷ར་བར་གན༷ས་པ༷་གྲུ༷བ་གྱུ༷ར་པ༵། མི་གནས་པའི་མྱང་འདས་འདི༷་ནི༷་སྟོ༷ང་ཉི༷ད་འབྲ༷ས་བུ༷་ཡི༵ན། ཞེས་པའམ། ཡང་ན། ཆགས་འཇིགས་མཐའ་ལས་མ་གྲོལ་བས།། འདི་ནི་སྟོང་ཉིད་འབྲས་བུ་ཡི།། དོན་ལ་རྨོངས་པའི་སྡུག་བསྔལ་ཅན།། འཁོར་བར་གནས་པ་འགྲུབ་པར་འགྱུར།། ཞེས་པའི་གཞུང་ལ་སྦྱར་ནས་འགྲེལ་པས་འཆད་དོ།། 

དེ༷་ལྟར༷་ན་སྟོ༷ང་པ༷་ཉི༷ད་ཀྱི་གཞུང་དང་དོན་གཉི་གའི་ཕྱོ༷གས་ལ༵། སུ༷ན་འབྱི༷ན་པ༷་ནི༷་འཐ༷ད་མ༷་ཡི༵ན། ༼རྒྱུ་མཚན་༽དེ༷ས་ན༷་༼ལམ་ཡིན་ནམ་མིན་མཉམ་པའི་༽ཐེ༷་ཚོ༷མ་མི༷་ཟ༷་བ༵ར།། ༼ཆོས་ཐམས་ཅད་རང་བཞིན་མེད་པའི་༽ཟབ་མོ་སྟོ༷ང་པ༷་ཉི༷ད་ནི༷་བསྒོ༷མ་པ༷ར་བྱ༷། 

མཐོང་ལམ་མར་བཅད་ཀྱི་སྤང་བྱ་ཀུན་བརྟགས་༼ཆགས་སོགས་༽ཉོ༷ན་མོ༷ངས་ཀྱི་སྒྲིབ་པ་དང་། སྒོམ་ལམ་ཡར་བཅད་ཀྱི་སྤང་བྱ་ལྷན་སྐྱེས་༼ཆོས་དབྱིངས་ཤེས་ཤིང་ཁོང་དུ་ཆུད་བྱེད་ལ་སྒྲིབ་པས་༽ཤེ༷ས་བྱ༷འི་སྒྲི༷བ་པ༷་ཡི༵། མུ༷ན་པའི་གཉེ༷ན་པོ༷་སྟོ༷ང་པ༷་ཉི༵ད།། མྱུ༷ར་དུ༷་ཐ༷མས་ཅ༷ད་མཁྱེ༷ན་༼པ་ཐོབ་པར་༽འདོ༷ད་པ༵ས།། ༼སྟོང་ཉིད་༽དེ༷་ནི༷་ཇི༷་ལྟར༷་སྒོ༷མ་མི༷་བྱེ༷ད།། ཅེས་པ་སྟེ། ལང་ཀའི་མདོ་ལས་ཀྱང་། ཁྱོད་ཀྱིས་ཉོན་མོངས་ཤེས་བྱའི་སྒྲིབ།། མཚན་མ་མེད་པས་རྟག་ཏུ་འདག། ཅེས་གསུངས་སོ།། 

དངོ༷ས་འཛིན་ག༷ང་ཡིན་སྡུ༷ག་བསྔ༷ལ་སྐྱེ༷ད་བྱེ༷ད་པ༵། དེ༷་ངོས་ལ༷ས་སྐྲ༷ག་པ༷་སྐྱེ༷་འགྱུ༷ར་རིགས་ན༵། སྟོ༷ང་ཉི༷ད་ཟབ་མོ་༼འཁོར་བའི་༽སྡུ༷ག་བསྔ༷ལ་ཞི༷་བྱེ༷ད་པ༵། དེ༷་ལ༷་འཇི༷གས་པ༷་ཇི༷་ལྟར༷་སྐྱེ༵༼སྟེ་ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་དགའ་བར་རིགས༽།། ཞེས་པ་སྟེ། མདོ་སྡེའི་རྒྱན་ལས་ཀྱང་། འགྲོ་བ་དེའི་གནས་མིན་ལ་སྐྲག་པས་གདུང་བྱེད་འགྱུར།། བསོད་ནམས་མ་ཡིན་ཕུང་ཆེན་བསགས་བྱས་ཡུན་རིང་དུ།། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས།། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྷུང་། ཞེས་གསུངས་པའི་ཕྱིར་ཆོས་ཟབ་མོ་ལ་མི་སྐྲག་པའི་བཟོད་པ་ཐོབ་པར་གྱུར་ཅིག། མུ་སྟེགས་ཅན་རྣམས་ཀྱིས་དངོས་པོ་གང་ཡིན་སྐད་ཅིག་གིས་འགྱུར་ཞིང་མི་རྟག་པའི་རྣམ་པ་མ་གོ་བར་ཤེས་རིག་གི་རྒྱུན་ཙམ་ལ་བསམས་ནས་རྣམ་ཤེས་འདིས་ལུས་འདི་བོར་ཡང་གཞན་བདག་ཏུ་བྱེད་པས་བདག་རྟག་པའོ་སྙམ་དུ་བལྟས་ཤིང་། དེ་བཞིན་དུ་འདི་རྒྱུན་མི་འཆད་པས་སེམས་ཅན་དང་། འདི་ཡོད་ཀྱི་བར་དུ་ལུས་འཚོ་བས་སྲོག་དང་། འདིས་སྐྱེ་བ་ལེན་པས་སྐྱེ་བ་པོ་དང་། ལུས་བསྐྱེད་ཅིང་གསོ་བས་གསོ་བ་དང་། སྐྱེས་བུ་མགོ་སྟོང་ལྡན་རིག་བྱེད་ཀྱི། སྒྲ་འདོན་པ་ཁོ་ན་ཡོད་པར་འདོད་པས་སྐྱེས་བུ་དང་། འགྲོ་བ་སྣ་ཚོགས་ཀྱི་རྒྱུད་དུ་སྐྱེ་ཞིང་སྦྱོར་བས་སྦྱོར་བ་དང་། སྐྱེས་ནས་དར་གྱི་བར་དུ་ནི་གང་། དར་ཡོལ་ནས་ཤིའི་བར་དུ་ནི་ཟག་པས་གང་ཟག་དང་། སྐྱེ་རྒུའི་བདག་པོ་ཤེད་ཅེས་བྱ་བས་སྐྱེད་པར་འདོད་པས་ཤེད་ལས་སྐྱེས་སམ་ཤེད་བུ་དང་། ལུས་སྐྱེ་འཇིག་ཐམས་ཅད་འདིས་བྱེད་པས་བྱེད་པ་པོ་དང་། དགེ་མི་དགེའི་ལས་བྱེད་དུ་འཇུག་པས་བྱེད་དུ་འཇུག་པ་པོ་དང་། རྣམ་སྨིན་མྱོང་བར་བྱེད་པས་ཚོར་བ་པོ་དང་། དབང་པོ་ལ་བརྟེན་ནས་ཡུལ་ཤེས་པས་ཤེས་པ་པོ་དང་། ཡུལ་མཐོང་བས་མཐོང་བ་པོ་དང་། ཕུང་པོ་སློང་ཞིང་སྐྱེད་པས་སློང་བ་པོ་དང་། སྐྱེ་མཆེད་དང་ཁམས་ཀྱང་བསྐྱེད་པས་ཀུན་ནས་སློང་བ་པོ་ཞེས་བྱ་བའི་རྣམ་གྲངས་མང་པོ་བརྟགས་ནས། བྱེད་ལས་ཐ་དད་ཀྱང་ངོ་བོ་སེམས་གཅིག་པུའོ་སྙམ་ནས་བདག་རྟག་པ་དང་གཅིག་པུ་དང་རང་དབང་ཅན་གྱི་ཆོས་གང་མཐུན་མཐུན་དུ་སྦྱར་ཏེ་གང་ཟག་གི་བདག་འདོད་ཅིང་། དེས་ཆོས་ཕུང་པོ་ཁམས་དང་སྐྱེ་མཆེད་བདག་གི་བར་འཛིན་པའི་ཆ་ནས་ཆོས་ཀྱི་བདག་ཅེས་ཁས་ལེན་ནོ།། འོན་ཀྱང་འདི་ཐམས་ཅད་མི་རྟག་དུ་མ་གཞན་དབང་ཅན་ཡིན་པས་མཚན་ཉིད་ཤིན་ཏུ་འགལ་བའི་ཕྱིར་མི་རིགས་སོ།།

དེས་ན་འདིར་ཡང་སྟོང་ཉིད་ལ་སྐྲག་པར་མི་འོས་པའི་ཚིག་ཟུར་གྱིས་བདག་མེད་པ་སྒྲུབ་པར་བཞེད་ནས། ག༷ལ་ཏེ༷་༼འཇིགས་མཁན་གྱི་༽བད༷ག་འག༷འ་ཡོ༷ད་ན༷་ནི༵།། དངོས་པོའམ་སྟོང་ཉིད་ཅི༷་ཡ༷ང་རུ༷ང་ལ༷ས་འཇི༷གས་འགྱུ༷ར་བདེན་ན༵། བད༷ག་ནི༷་འག༷འ་ཡ༷ང་༼ཁྱད་པར་༽ཡོ༷ད་མི༷ན་པ༵ས།། འཇི༷གས་པ༷ར་འགྱུ༷ར་བ༷འི་གང་ཟག་སུ༷་ཞི༷ག་ཡི༵ན། དྲིས་པ་སྟེ། འགྲེལ་པར། བདག་ཡོད་མ་ཡིན་འབྱུང་འགྱུར་མིན།།བདག་གི་བ་མེད་ཡོད་མི་འགྱུར།། འོན་ཀྱང་བྱིས་པ་སྐྲག་འགྱུར་ཏེ།། མཁས་པ་རྣམས་ནི་འཇིགས་པ་མེད།།ཅེས་དྲངས་སོ།། 

འདི་ལྟར་བརྟགས་ན། སོ༷་དང་༼མགོ་བོའི་༽སྐྲ༷་༼དང་རྐང་ལག་གི་༽སེ༷ན་བད༷ག་༼ཏུ་གཟུང་བའི་ཡུལ་༽མ༷་ཡི༵ན།། བད༷ག་ནི༷་རུ༷ས་པ༷་ཁྲ༷ག་མ༷་ཡི༵ན།། ༼སྣ་ལས་བྱུང་བའི་༽སྣ༷བས་༼བདག་༽མི༷ན་བ༷ད་ཀ༷ན་༼ནམ་དེ་ལས་བྱུང་བའི་ལུད་པ་བདག་༽མ༷་ཡི༷ན་ཏེ༵།། ༼རྨ་ལས་བྱུང་བའི་༽ཆུ༷་སེ༷ར་དང་ནི༷་༼ཁྲག་རུལ་པའི་༽རྣ༷ག་ཀྱང༷་༼བདག་༽ མི༵ན།། 

བད༷ག་ནི༷་ཞ༷ག་༼སྟེ་ལུས་ཀྱི་སྣུམ་མམ་ཚིལ་གྱི་ཁུ་བ་༽དང་༼རབ་ཏུ་རྔུལ་བའི་༽རྔུ༷ལ་༼ཡང་༽མི༷ན་ཏེ༵།། གློ༷་མཆི༷ན་ད༷ག་ཀྱང༷་བད༷ག་མ༷་ཡི༵ན།། ན༷ང་ཁྲོ༷ལ་གཞ༷ན་༼གཉེ་མ་སོགས་དང་རྒྱུ་མཐའ་ཕྲ་མོ་ཡན་ཆད་༽ཡ༷ང་བད༷ག་མི༷ན་ཏེ༵།། བད༷ག་ནི༷་ཕྱི༷་ས༷་༼སྟེ་བཤང་བ་དང་༽གཅི༷ན་༼ཡང་༽མ༷་ཡི༵ན།། 

ཤ༷་དང་པ༷གས་པ༷་བད༷ག་མི༷ན་ཏེ༵།། ༼ལུས་ཀྱི་མེ་ཁམས་༽དྲོ༷ད་དང་༼དབུགས་འབྱུང་འཇུག་གི་༽རླུ༷ང་ཡ༷ང་བད༷ག་མ༷་ཡི༵ན།།༼མིག་རྣ་བ་སྣ་ཁ་བཤང་གཅིའི་ལམ་གྱི་༽བུ༷་ག༷་༼དགུ་ཡང་༽བད༷ག་མི༷ན་རྣམ༷་ཀུན༷་ཏུ༵།། ༼མིག་ནས་ལུས་ཀྱི་བར་ལ་བརྟེན་པའི་༽རྣམ༷་ཤེ༷ས་དྲུ༷ག་ཀྱང༷་བད༷ག་མ༷་ཡི༵ན།།ཞེས་པ་ལ། སོ་ནས་ཤ་ལྤགས་ཀྱི་བར་ས་དང་ཆུའི་ཁམས་དང་། དྲོད་མེའི་ཁམས་དང་། དབུགས་རྒྱུ་བ་རླུང་གི་ཁམས་དང་། དགུས་མཚོན་པའི་བུ་ག་རྣམས་ནམ་མཁའི་ཁམས་དང་། མིག་ནས་ཡིད་ཀྱི་བར་གྱི་དབང་ཤེས་དྲུག་རྣམ་པར་ཤེས་པའི་ཁམས་ཏེ། དེ་ལྟར་ཁམས་དྲུག་སོ་སོ་བའམ། འདུས་པའི་ཕུང་པོ་གང་ཡང་རྟག་གཅིག་རང་དབང་ཅན་གྱི་བདག་མ་ཡིན་ཏེ། ཀུན་རྫོབ་ཏུ་མི་རྟག་དུ་མ་གཞན་དབང་ཅན་ཡིན་ལ། དོན་དམ་པར་རང་རང་ངོ་བོས་སྟོང་པའི་ཕྱིར་རོ།། རྣམ་ཤེས་དྲུག་ལ་བདག་འགོག་པ་མ་བཟོད་པར་གྲངས་ཅན་པ་༼ཁོའི་ལུགས་ཀྱིས། བདག་སེམས་པ་ཅན་སྦྲུལ་དང་འདྲ་བ་རང་བཞིན་རྟག་ལ་གནས་སྐབས་མི་རྟག་སྟེ་སྦྲུལ་གྱི་འཁྱིལ་བ་དང་དྲང་པོ་བཞིན་ལ་༽ རྣམས་ན་རེ། 

ག༷ལ་ཏེ༷་སྒྲ༷་ལ་སོགས་པ་ལྔ་ཡུལ་དུ་བྱས་པའི༷་རྣམ་པར་ཤེ༷ས་པ་ནི་རྟག༷་གོ་ཞེ་ན༵། འོ་ན་རྣ་བའི་རྣམ་ཤེས་ཀྱིས་སྒྲ་ཡོད་མེད་ཐ༷མས་ཅ༷ད་ཀྱི་ཚེ༷་ན༷་༼ཆོས་ཅན་༽སྒྲ༷་འཛི༷ན་པར་འགྱུ༵ར་ཏེ། སྒྲ་འཛིན་པའི་རང་བཞིན་དེ་རྟག་པའི་ཕྱིར་རོ།། འདོད་པར་མི་ནུས་ཏེ་ཤེ༷ས་བྱ༷་སྒྲ་མེ༷ད་པའི་དུས་ན༷་ཡུལ་ཅི༷་ཞི༷ག་སྒྲ་འཛིན་གྱིས་རི༵ག་སྟེ་རིག་པ་མི་སྲིད་ན། རྒྱུ་མཚན་ག༷ང་གི༷ས་ན་ཐམས་ཅད་དུ་སྒྲ་འཛིན་གྱི་ཤེ༷ས་པ༷་རྟག་གོ་ཞེ༷ས་རྗོ༷ད་པར་བྱེ༷ད་དེ། དེས་ན་སྒྲ་འཛིན་རྟག་པའི་དམ་བཅའ་བུད་དོ།། 

ག༷ལ་ཏེ༷་ཡུལ་ཤེ༷ས་པ་མེ༷ད་ཀྱང་ཤེ༷ས་པ་རྟག་པ་ཡི༷ན་པས་མི་འགལ་ལོ་ཞེ་ན༵། མ་ཡིན་ཏེ་དེ་ལྟ་ན་ཤི༷ང་བེམ་པོ་ཡ༷ང་༼ཆོས་ཅན་སྒྲ་འཛིན་གྱི་༽ཤེ༷ས་པ༷་རྟག་པ་ཡིན་པར༷་ཧ་ཅང་ཐ༷ལ་བར་འགྱུ༵ར་༼ཏེ་སྒྲ་མེད་༽བའི་ཕྱིར་རོ།། ཡུལ་མེད་ན་དེ་ལ་བརྟེན་པའི་ཤེས་པ་འབྱུང་མི་སྲིད་པ་དེ༷ས་ན༷་ཤེ༷ས་བྱ༷་སྒྲ་རུང་ཡུལ་དུ་ཉེ༷ར་གན༷ས་པ༵། མེ༷ད་པ༷ར་སྒྲ་འཛིན་གྱི་ཤེ༷ས་པ༷་དེའང་མེ༷ད་ཅེ༷ས་བྱ་བ་ངེ༵ས་པའི་ཕྱིར་ཤེས་བྱ་མེད་ཀྱང་སྒྲ་རིག་པར་ནི་སུས་ཀྱང་སྨྲ་བར་མི་ནུས་སོ།། 

ཁོ་ན་རེ། ཤེས་བྱ་སྒྲ་མེད་པ་ན་ཤེས་པ་རྟག་པ་དེ༷་ཉི༷ད་ཀྱི༷ས་ནི༷་ཡུལ་གཟུ༷གས་ཤེ༷ས་པས་རྣམ་ཤེས་རྟག་པ་མི་འགལ་ལོ་ཞེ་ན༵། འོ་ན་༼གཟུགས་ཤེས་པ་༽དེ༷འི་ཚེ༷་༼ཆོས་ཅན་༽སྒྲ་ཐོ༷ས་པ༷འ༷ང་ཅི༷་སྟེ༷་མི༵ན་ཏེ་༼ཡིན་པར་ཐལ་༽དེ་ཉིད་སྒྲ་འཛིན་ཤེས་པ་ཡིན་པར་ཁས་བླངས་པའི་ཕྱིར་རོ།། ག༷ལ་ཏེ༷་སྒྲ༷་རུང་ཡུལ་དུ་མི༷་ཉེ༷་བའི་ཕྱི༷ར་མ་ཐོས་སོ་ཞེ་ན༵། རེས་འགའ་ཐོས་རེས་འགའ་མ་ཐོས་པ་དེ༷ས་ན༷་དེ༷་འཛིན་པ་ཡི༷་རྣམ་ཤེ༷ས་རྟག་པ༷འང་དོན་མེ༵ད་པར་གྱུར་ཏོ།། 

གཞན་ཡང་སྒྲ༷་འཛི༷ན་ཉན་ཤེས་ཀྱི་ར༷ང་བཞི༷ན་ག༷ང་ཡི༷ན་པ༵༼འི་ཤེས་པ་ཆོས་ཅན༽། དེ༷་ཡུལ་གཟུ༷གས་འཛི༷ན་པ༷ར་ཇི༷་ལྟར༷་འགྱུ༵ར་༼མི་འགྱུར་བར་ཐལ་༽ཏེ། དབང་པོ་ལྔ་ཡུལ་སོ་སོར་ངེས་པ་ཡིན་གྱི་བསྲེས་ནས་འཛིན་པ་མི་སྲིད་པའི་ཕྱིར་རོ།། ཁོ་ན་རེ། དབང་ཤེས་གཅིག་ཉིད་ཀྱིས་རེས་སྒྲ་འཛིན་རེས་གཟུགས་འཛིན་པ་མི་འགལ་ཏེ་དཔེར་ན་སྐྱེས་བུ་གཅི༷ག་ཉི༷ད་རང་གི་བུ་ལ་ལྟོས་ཏེ་ཕ༷་དང་ཕ་ལ་ལྟོས་ཏེ་བུ༷་ཉི༷ད་དུ༵་འཇོག་པ་མི་འགལ་བ་བཞིན་ནོ་ཞེ་ན། དེ་ནི་བརྟག༷ས་ནས་བཞག་པ་ཡི༷ན་གྱི་གཉིས་ཡིན་ཡ༷ང་ད༷ག་ཉི༷ད་མི༷ན་ཏེ༵། དངོས་པོ་གཅིག་ཉིད་ལ་རང་བཞིན་གཉིས་མི་སྲིད་པའི་ཕྱིར་རོ།། ཁོ་ན་རེ། མི་སྲིད་པ་མ་ཡིན་ཏེ་འགྲོ་བ་རྡུལ་མུན་པ་སྙིང་སྟོབས་གསུམ་གྱི་རང་བཞིན་གཅིག་པ་གཙོ་བོར་བརྟག་པའི་ཕྱིར་རོ་ཞེ་ན་མ་ཡིན་ཏེ། 

འདི༷་ལྟར༷་སྙི༷ང་སྟོ༷བས་རྡུ༷ལ་དང་ནི༵།། མུ༷ན་པ༷་རྟག་པ་ཡིན་ན་བསྐྱེད་བྱ་སྐྱེད་བྱེད་དུ་འགལ་བའི་ཕྱིར་བུ༷་མི༷ན་ཕ༷་ཡ༷ང་མི༵ན་ནོ།། དེས་ན་གཟུགས་འཛིན་རྣམ་ཤེས་དེ༷་ནི༷་ཡུལ་སྒྲ༷་འཛི༷ན་དང་ལྡན༷་པ༵འི། ར༷ང་བཞི༷ན་དུ༷་ནི༷་མཐོ༷ང་མ༷་ཡི༵ན་ཏེ། རང་གི་ཡུལ་གཟུགས་ཁོ་ན་ཡིན་པའི་ཕྱིར་རོ།།

 ཁོ་ན་རེ། རྣམ་འགྱུར་སྣ་ཚོགས་པའི་ག༷ར་མཁ༷ན་༼གཅིག་ཉིད་རེས་འཇིག་སྡེ་དང་རེས་སྲིད་བསྒྲུབ་༽ལྟ༷་བུ༷ར་ཤེས་པ་གཅིག་ཉིད་གཟུགས་ལ་ལྟ་བའི་ཚུ༷ལ་ལས་རྣམ་འགྱུར་གཞ༷ན་གྱི༵ས། སྐབས་སུ་བབ་པ་ན་སྒྲ་སོགས་ཡུལ་གཞན་གྱི་དེ༷་ཉི༷ད་མཐོ༷ང་བ་པོ་ཡང་ཡིན་པས་མི་འགལ་ལོ་ཞེ་ན༷། འོ་ན་རྣམ་འགྱུར་ཤིན་ཏུ་མང་བ་ཉིད་ཀྱི་ཕྱིར་ཤེས་རིག་གི་བདག་དེ༷་༼ཆོས་ཅན་༽རྟག༷་པ་༼མིན་པར་ཐལ་སྣ་ཚོགས་སུ་འགྱུར་བའི་ཕྱིར་རོ་༽ནི་མི༵ན་ནོ།།ག༷ལ་ཏེ༷་ཡུལ་གཞན་དང་འབྲེལ་བས་ཚུ༷ལ་གཞ༷ན་སྣ་ཚོགས་སུ་གྱུར་ཀྱང་བདག་དེ༷་ཉི༷ད་འགྱུར་བ་མེད་དོ་ཞེ་ན༵། འོ་ན་ཁྱོད་ཀྱི་བདག་གཅི༷ག་པུ་ཉི༷ད་དེ༷་ནི༷་༼ཆོས་ཅན་༽སྔོ༷ན་མེ༷ད་པའི་གཅི༵ག་པུ་༼མ་ཡིན་པར་ཐལ་༽སྟེ་སྣ་ཚོགས་དུ་མ་ཡང་ཡིན་པའི་ཕྱིར་ངོ་མཚར་རོ།། 
 
 ག༷ལ་ཏེ༷་ཡུལ་གྱི་དབང་གིས་ཚུ༷ལ་གཞ༷ན་སྣ་ཚོགས་སུ་སྣང་ཡང་ཤེས་པའི་ངོ་བོ་ཐ་དད་དུ་བདེ༷ན་པ་མི༷ན་པས་གཅིག་དང་དུ་མ་མི་འགལ་ལོ་ཞེ་ན༵། འོ་ན་གཟུགས་འཛིན་དང་སྒྲ་འཛིན་དེ༷་ཡི༷་ར༷ང་གི༷་ར༷ང་བཞི༷ན་གཅིག་ཏུ་འཇོག་བྱེད་གང་ཡིན་པ་སྨྲོ༵ས་ཤིག། ཁོ་ན་རེ། ཤེ༷ས་པ་ཉི༷ད་དུ་མཚུངས་པ་ལས་འཇོག་གོ་ཅེ༷་ན༷་འོ་ན་དེ༷་ལྟ༷་ན༵། སེམས་ལྡན་གྱི་སྐྱེ༷ས་བུ་ཀུ༷ན་གྱི་རྒྱུད་༼ཆོས་ཅན་༽ཐ་དད་པས་དུ་མ་ཡང་གཅི༷ག་ཏུ༷་ཐ༷ལ་བར་འགྱུ༵ར་ཏེ་ཤེས་པར་མཚུངས་པའི་ཕྱིར་རོ།། 
 
 དེར་མ་ཟད་ཁྱེད་རང་འདོད་པའི་བདག་སེམས་པ༷་ཅན་དང་གཙོ་བོ་སེམས་མེ༷ད་དེ༷་ད༷ག་ཀྱང༷་། ༼ཆོས་ཅན་༽དངོས་པོ་གཅི༷ག་ཉིད་དུ་འགྱུ༷ར་ཏེ་ག༷ང་གི་ཕྱི༷ར་ན་དངོས་པོར་ཡོ༷ད་ཉི༷ད་མཚུ༵ངས་པའི་ཕྱིར་རོ།། གཞན་ཡང་ག༷ང་ཚེ༷་གཟུགས་འཛིན་དང་སྒྲ་འཛིན་ཡུལ་ཐ་དད་རྟོགས་པའི་ཁྱད་པར་གྱིས་སོ་སོར་འཇོག་པ་ལས་བྱེ༷་བྲ༷ག་ཕྱི༷ན་ཅི༷་ལོ༵ག །ངོ་བོ་གཅིག་ཡིན་པ་དེ༷འི་ཚེ༷་ཤེས་པ་ཙམ་དུ་འདྲ༷་བ༷འི་རྟེ༷ན་ག༷ང་ལས་ཡི༵ན། དེའི་ཁྱད་པར་ཅུང་ཟད་ཀྱང་མེད་ན་བ་མེན་དང་བ་ལང་འདྲ་བར་མི་འགྱུར་ཏེ། འོན་ཀྱང་བ་ལང་ཁོ་ནར་འགྱུར་བ་བཞིན་ནོ།། 
 
 དེ་ལྟར་གྲངས་ཅན་པ་ལ་སོགས་པས་བརྟགས་པ་ཤེས་རིག་གི་བདག་བཀག་ནས་ད་ནི་རིགས་པ་ཅན་ལ་སོགས་པས་སེམས་མེད་ཀྱི་བདག་བརྟགས་པ་ཡང་འགོག་པར་བཞེད་ནས། སེམས་མེ༷ད་པ༷་ཡ༷ང་ཡུལ་ལ་སྤྱོད་པའི་བད༷ག་མི༷ན་ཏེ༵། སེམས་མེ༷ད་པ་ཉི༷ད་ཀྱིས་ཕྱི༷ར་བུ༷མ་པ་དང་སྣམ་བུ་ལ་སོ༷གས་པ་བཞི༵ན་ཞེས་སྨོས་སོ།། ཁོ་ན་རེ། འོ༷ན་ཏེ༷་རང་གི་ངོ་བོ་སེམས་མེད་ཀྱང་སེམས་རྫས་གཞན་དང་ལྡན༷་པའི་ཕྱི༷ར། ཡུལ་ཤེ༷ས་སོ་ཞེ་ན༷། འོ་ན་༼བདག་དེ་ཆོས་ཅན་༽སྔར་སེམས་མེད་མི༷་ཤེ༷ས་པའི་བདག་ཏུ་དམ་བཅས་པ་འཇི༷ག་པ༷ར་ཐ༵ལ་༼ཡུལ་ཤེས་པའི་ཕྱིར་༽ལོ།། 
 
 ཅི༷་སྟེ༷་བད༷ག་གི་ངོ་བོ་ལ༷་འགྱུ༷ར་བ་མེ༷ད་པས་མི་འཇིག་གོ་ཞེ་ན༵། སེམས་རྫས་གཞན་ལྡན་པ༷ས་༼བདག་༽དེ༷་ལ༷་༼ཆོས་ཅན་༽ཡུལ་ཤེས་པའི་བྱ་བ་ཅི༷་ཞི༷ག་བྱས༷༼ཏེ་བྱར་མེད་པར་ཐལ༽། གལ་ཏེ་བྱས་ན་མི་རྟག་པ་དང་གཞན་དབང་ཅན་དུ་འགྱུར་རོ།།དེ༷་ལྟར༷་ན་ཡུལ་ཤེ༷ས་པ་མེ༷ད་ཅིང་བྱ༷་བྱེད་བྲ༷ལ་བ༵༼བདག་ཡིན་ཞེ་ན༽། ༼འོ་ན་༽ན༷མ་མཁ༷འ་༼ཆོས་ཅན་༽ལ་བད༷ག་ཏུ༷་མིང་བྱས༷་པ༷ར་འགྱུ༵ར་ཏེ་༼ཤེས་མེད་བྱ་བྲལ་ཡིན་པའི་ཕྱིར་༽རོ།། 
 
 ཁོ་ན་རེ། ག༷ལ་ཏེ༷་བད༷ག་ནི༷་ཡོ༷ད་མི༷ན་ན༵།། རྒྱུ་ལ༷ས་དང་འབྲ༷ས་བུ་རྣམ་སྨིན་མི་སླུ་བའི་འབྲེ༷ལ་བ༷་རི༷གས་མི༷ན་ཏེ༵། ལ༷ས་བྱས༷་ན༷ས་ནི༷་བྱེད་པ་པོ་ཞི༷ག་སྟེ་འབྲས་བུ་མྱོང་དུས་ན་མེད་པ༷ས་ན༵། བྱེད་པ་པོ་སུ༷་ཡི༷་ལ༷ས་འབྲས་སུ༷་འབྲེལ་བར་འགྱུ༷ར་ཞེ༷་ན༵། 
 
 འོ་ན་བྱ༷་བ༷་ལས་དང་འབྲ༷ས་བུ་རྣམ་སྨིན་དང་དེ་དག་གི་གཞི༷་ཚེ་སྔ་ཕྱིའི་ཕུང་པོ་ཐ༷་ད༷ད་ད༵ང་། གནས་སྐབས་དེ་དང་དེ༷ར་ཡང་བད༷ག་གི་ངོ་བོ་སེམས་མེད་ཅིང་རྟག་པར་ཁས་བླངས་པའི་ཕྱིར་ལོངས་སྤྱོད་པའི་བྱེ༷ད་པ༷་མེ༷ད་པ༷ར་ཡ༵ང་། ཡུ༷་བུ༷་རྒོལ་ཕྱིར་རྒོལ་གཉི༷་ག༷་ལ༷་མཐུན་སྣང་དུ་གྲུ༷བ་པ༵ས། འདི༷ར་རྩ༷ད་དོ༷ན་མེ༷ད་མ༷་ཡི༷ན་ན༵མ། ཞེས་དྲིས་པའོ།།
 
 ཁོ་ན་རེ། རྩོད་པ་དོན་མེད་མ་ཡིན་ཏེ་བདག་མེད་ན་ལས་བྱས་པ་ཆུད་ཟོད་པའི་ཉེས་པར་ཅིའི་ཕྱིར་མི་འགྱུར་ཞེ་ན། གང་ཟག་གཅིག་ཉིད་རྒྱུ༷་ལས་དང་ལྡན༷་ཞིང་འབྲ༷ས་བུ༷་རྣམ་སྨིན་དང་བཅ༷ས་ཞེ༵ས། བདག་གཅིག་ཏུ་མཐོ༷ང་བ༷་འདི༷་ནི༷་སྲི༷ད་མ༷་ཡི༵ན་ཏེ། འདི་ལྟར་ཤི་བའང་གཞན་ཉིད་ལ།། སྐྱེ་བ་ཡང་ནི་གཞན་ཉིད་ཡིན།། ཞེས་སྔར་དུ་བཀག་ཟིན་པའི་ཕྱིར་རོ།། ཁོ་ན་རེ། འོ་ན་འདི་ཉིད་ཀྱིས་བྱས་པའི་ལས་གཞན་གྱིས་ཇི་ལྟར་མྱོང་བར་འགྱུར་ཞེས་པའི་ལུང་དང་འགལ་ལོ་ཞེ་ན། དེ་ནི་དང་པོ་ལས་མངོན་པར་འདུ་བྱེད་པའི་སེམས་སྐད་ཅིག་གིས་འགགས་ཀྱང་དེའི་བག་ཆགས་ཀྱི་རྒྱུ༷ན་གཅི༷ག་ནས་གཅིག་ཏུ་བརྒྱུད་པ་ལ༷་ནི༷་བརྟེ༷ན་ན༷ས་སུ༵། སྨིན་པ་ན་ཡང་སེམས་རྒྱུན་དེས་མྱོང་བ་ལ་༼ལས་༽བྱེ༷ད་༼པ་༽པོ༷་༼དང་འབྲས་བུ་ལ་ལོངས་༽སྤྱོ༷ད་༼པ་༽པོ༷་ཞེ༷ས་བྱ༷ར་བསྟ༵ན་པའོ།།
 
 དེ་ལྟ་མ་ཡིན་ན་འད༷ས་དང་མ༷་འོ༷ངས་པ༷་ཡི༷་སེ༵མས༼ཆོས་ཅན༽། བད༷ག་མི༷ན་ཏེ་དེ༷་དག་ནི༷་རིམ་པས་འགགས་པ་དང་མ་སྐྱེས་ནས་མེ༷ད་པའི་ཕྱི༵ར་རོ།། འོ༷ན་ཏེ༷་སྐྱེ༷ས་སེམས་ད་ལྟར་བ་བད༷ག་ཡི༷ན་༼ཞེ་༽ན༵། མི་འཐད་དེ་དེ༷་ཞི༷ག་ན༷་དེ་ཡ༷ང་འཇིག་པའི་ཕྱིར་བད༷ག་རྟག་པ་མེ༷ད་དོ༵།།
 
 ༼ལུས་སེམས་ཚོགས་པ་ལ་བདག་ཡོད་དོ་སྙམ་ན་༽དཔེ༷ར་ན༷་ཆུ༷་ཤི༷ང་སྡོ༷ང་བོ༷་ད༵ག། ཆ༷་ཤ༷ས་ཕྱེ༷་ན༷་༼ཤིང་རིམ་པས་བཤུས་ན་སྙིང་པོ་༽འག༷འ་༼ཡང་༽མེ༷ད་པ༵།།དེ༷་བཞི༷ན་༼དུ་སེམས་སམ་ཕུང་པོ་ལ་རིགས་པས་༽རྣམ༷་པ༷ར་དཔྱ༷ད་པ༷་ཡི༵ས།། བཙ༷ལ་ན༷་བད༷ག་ཀྱང༷་ཡ༷ང་ད༷ག་པར་ཡོད་པ་མི༵ན་ཏེ་རི་བོང་གི་རྭ་དང་མཚུངས་སོ།། 
 
 ཁོ་ན་རེ། ག༷ལ་ཏེ༷་སེམས་ཅ༷ན་ནམ་བདག་ཡོ༷ད་མི༷ན་ན༵། ཐེག་ཆེན་པས་སུ༷་ལ༷་སྙི༷ང་རྗེ༷་བྱ༷་ཞེ༷་ན༵། འབྲ༷ས་བུ༷་ཐར་པའི༷་དོ༷ན་དུ༷་སྙིང་རྗེ་བསྒོམ་པར་ཁ༷ས་བླང༷ས་པ༵འི། ཡུལ་ནི་བྱིས་པ་རྨོ༷ངས་པ༷ས་བདེན་པར་བརྟག༷ས་པ༷་ག༷ང་ཡི༷ན་པ༷་ཀུན་རྫོབ་སྒྱུ་མ་ལྟ་བུའི་སེམས་ཅན་པའོ༵།། 
 
 དོན་དམ་པར་སེམས་ཅ༷ན་མེ༷ད་ན་སྙིང་རྗེའི་འབྲ༷ས་བུ་སུ༷་ཡི༷་འཐོབ་བྱ་ཡི༵ན་ཞེ་ན། བདེ༷ན་ཏེ༷་འོ༷ན་ཀྱང༷་བྱིས་པ་རྨོ༷ངས་པའི་སྣང་ཡུལ་སེམས་ཅན་ལ་དམིགས་པ་ལ༷ས་འབྲས་བུ་ཐོབ་པར་འདོ༵ད་པ་མི་འགལ་བས། འཁོར་བའི་སྡུ༷ག་བསྔ༷ལ་ཉེ༷་བར་ཞི༷་དོ༷ན་དུ༵། འབྲ༷ས་བུ༷་དེ་ཁོ་ནའི༷་རྟོགས་པ་སྒྲུབ་པའི་ཐབས་སུ་རྨོ༷ངས་པའི་སྣང་ཡུལ་ཀུན་རྫོབ་བཟློ༷ག་པར་མི༷་བྱ་༷སྟེ། ཀུན་རྫོབ་མེད་པར་དོན་དམ་པ་མི་རྟོགས་པའི་ཕྱིར་རོ།། 
 
 འོ་ན་བདག་ཀྱང་བཟློག་བྱ་མ་ཡིན་ནོ་ཞེ་ན། སྡུ༷ག་བསྔ༷ལ་རྒྱུ༷་ཡི༷་༼ངར་འཛིན་པའི་༽ང༷་རྒྱ༷ལ་ནི༵།། བད༷ག་ཏུ༷་རྨོ༷ངས་པ༷ས་འཕེ༷ལ་བར་འགྱུ༵ར་བས་བཟློག་དགོས་ཏེ། རྣམ་འགྲེལ་ལས། བདག་ཡོད་ན་ནི་གཞན་དུའང་ཤེས།། བདག་གཞན་ཆ་ལས་འཛིན་དང་སྡང་། འདི་དག་དང་ནི་འབྲེལ་བ་ལས།།ཉེས་པ་ཐམས་ཅད་འབྱུང་བར་འགྱུར།། ཞེས་གསུངས་པས་སོ།། བདག་བཟློག་པ་དེ༷་ལ༷ས་ཀྱང༷་སྡུག་བསྔལ་རྒྱུའི་ང་རྒྱལ་བཟློ༷ག་ནུས་པའི་ངེས་པ་མེ༷ད་ཅེ༷་ན༵། མ་ཡིན་ཏེ་དེ་བཞིན་གཤེགས་པ་གསང་བའི་མདོ་ལས། ཞི་བའི་བློ་གྲོས་འདི་ལྟ་སྟེ། ཤིང་གི་རྩ་བ་བཅད་པས་ཡལ་ག་དང་ལོ་འདབ་ཐམས་ཅད་སྐམ་པར་འགྱུར་རོ།། དེ་བཞིན་དུ་འཇིག་ཚོགས་ལ་ལྟ་བ་ཉེ་བར་ཞི་བས་ཉོན་མོངས་པ་ཐམས་ཅད་ཞི་བར་འགྱུར་རོ།། ཞེས་གསུངས་པའི་ཕྱིར། ༼བདག་ཏུ་འཛིན་པའི་གཉེན་པོར་༽བད༷ག་མེ༷ད་སྒོ༷མ་པ༷་མཆོ༷ག་ཡི༷ན་ནོ༵།།

ད་ནི་ཆོས་ཀྱི་བདག་མེད་ལ་འཇུག་པའི་དོན་དུ་བདག་གི་གཞི་འགོག་པར་བཞེད་ནས། ལུ༷ས་ནི༷་༼ལོང་བུ་མན་ཆད་ཀྱི་༽རྐ༷ང་པ༷་༼གཉིས་པོ་དག་པུས་མོ་ཐོག་གི་༽བྱི༷ན་པ༷་མི༵ན།། ༼པུས་མོས་སྟེང་གི་༽བརླ༷་དང་རྐེ༷ད་པ༷འ༷ང་ལུ༷ས་མ༷་ཡི༵ན།། ལྟོ༷་༼སྟེ་གསུམ་༽དང་རྒྱ༷བ་ཀྱང༷་ལུ༷ས་མི༷ན་ཏེ༵།། བྲ༷ང་དང་དཔུ༷ང་པ༷འ༷ང་ལུ༷ས་མ༷་ཡི༵ན།། 

༼གློའི་༽རྩི༷བ་ལོ༷གས་ལ༷ག་པ༷འ༷ང་ལུ༷ས་མི༷ན་ཏེ༵།། མཆ༷ན་ཁུ༷ང་༼གཉིས་དང་༽ ཕྲ༷ག་༼གཉིས་༽པ༷འ༷ང་ལུ༷ས་མ༷་ཡི༵ན།། ན༷ང་ཁྲོ༷ལ་རྣམ༷ས་ཀྱང༷་དེ༷་མི༷ན་ལ༵།། མགོ༷་དང་མགྲི༷ན་པ༷འ༷ང་ལུ༷ས་མི༷ན་ན༵།། འདི༷་ལ༷་ལུ༷ས་ནི༷་ག༷ང་ཞི༷ག་ཡི༵ན།། ཞེས་པ་ལ་བདག་འཛིན་གྱི་གཞི་ལུས་ནི་རྐང་པ་བྱིན་པ་སོགས་འདུས་པ་ལས་གཞན་མ་ཡིན་ཞིང་ཆ་ཤས་སོ་སོ་ནི་ལུས་མིན་ཏེ་དེ་དག་ལོག་ཀྱང་ལུས་མི་ལྡོག་པའི་ཕྱིར་རོ་ཞེས་སོ་སོར་སྦྱར་བས་ཞེན་པ་འགོག་པའོ།། 

ག༷ལ་ཏེ༷་ཡན་ལག་ཅན་གྱི་ལུ༷ས་འདི༷་ཡན་ལག་ཐ༷མས་ཅ༷ད་ལ༵་ཁྱབ་པར་གནས་སོ་ཞེ་ན། ཅི་ཕྱོ༷གས་རེ༷་ཡི༷ས་ནི༷་ཁྱབ་པར་གན༷ས་གྱུ༷ར་ན༵། རེག་པའི་༼ལུས་ཀྱི་༽ཆ༷་༼ཤས་༽རྣམ༷ས་༼ཡན་ལག་གི་༽ ཆ༷་༼ཤས་གང་༽ལ༷་གན༷ས་འགྱུ༷ར་མོ༵ད། ༼ཡན་ལག་ཅན་ལུས་༽དེ༷་༼ཆོས་ཅན་གཅིག་པུ་༽ར༷ང་ཉི༷ད་ནི༷་ག༷ང་ལ༷་གན༵ས ༼ཏེ་གཅིག་མེད་པར་ཐལ་དུ་མ་ཡིན་པའི་ཕྱིར་མི་ཤེས་སོ༽།། 

ག༷ལ་ཏེ༷་༼ཕྱོགས་རེ་ཙམ་མ་ཡིན་པར་༽བད༷ག་ཉི༷ད་ཀུ༷ན་གྱི༷་ལུ༵ས།།རིལ་པོ་རེ་ལ༷ག་སོ༷གས་རྣམ༷ས་ལ༷་གན༷ས་ན༷་ནི༵། ༼ལུས་ཆོས་ཅན་༽ལ༷ག་༼པ་དང་༽སོ༷གས་༼ཀྱི་སྒྲས་རྐང་པ་སོགས་ཡན་ལག་༽དེ༷་ད༷ག་ཇི༷་སྙེ༷ད་༼ཡོད་༽པ༵༼འི༽།། ༼གྲངས་དང་སྙམ་པའི་༽དེ༷་སྙེ༷ད་ཀྱི༷་ནི༷་ལུ༷ས་སུ༷་འགྱུ༵ར།། ཞེས་པ་སྟེ། དེ་བཞིན་དུ་ཁ་བསྒྱུར་མ་བསྒྱུར་དང་། བསྒྲིབས་མ་བསྒྲིབས་དང་། གཡོ་མི་གཡོ་སོགས་ཀྱིས་དཔྱད་ན་ལུས་བདེན་པ་མེད་དོ།། 

དེ་ལྟར་ཕྱི༷་དང་ན༷ང་དུ་བརྟགས་ན༷་ལུ༷ས་མེ༷ད་ན༵། ཇི༷་ལྟར༷་༼ཏེ་རྣམ་པ་གང་གིས་༽ལ༷ག་༼པ་དང་རྐང་པ་༽སོ༷གས་ལ༷་ལུ༷ས་ཡོ༵ད༼པ་རྣམ་པར་འཇོག་སྟེ་འཇོག་པར་མི་རིགས་སོ༽།། ༼ལག་སོགས་ལས་ཐ་དད་པ་གཅིག་ལ་ཡོད་དོ་ཞེ་ན་༽ལ༷ག་སོ༷གས་༼ཀྱི་སྒྲས་རྐང་པ་དང་ཡན་ལག་༽རྣམ༷ས་ལ༷ས་གཞ༷ན་པའི་ལུས་ཀྱང་མེ༷ད་ན༵། བདག་ཏུ་འཛིན་པའི་གཞི་༼ལུས་༽དེ༷་ནི༷་ཇི༷་ལྟར༷་ཡོ༷ད་པ༷་ཡི༵ན༼ཞེས་འདྲི་བའོ༽།། 

༼རྣམ་པར་དཔྱད་ན་ལུས་༽ མེད་ཀྱང་འཁྲུལ་སྣང་འཆར་བ་དེ༷ས་ན༷་ལུ༷ས་༼བདེན་པ་༽མེ༷ད་༼པ་དེ་བཞིན་དུ་༽ལ༷ག་༼པ་དང་རྐང་པ་༽ སོ༷གས་ལ༵། ༼རྫས་གཅིག་དང་བྲལ་ཡང་མ་རིག་པས་༽རྨོ༷ངས་པ༷་ཡི༷ས་ནི༷་ལུ༷ས་༼པོ་ཞེས་གཅིག་གི་༽བློ༷ར་འགྱུ༵ར་ཏེ༼དོན་དམ་པར་གཅིག་མིན་ནོ༽།། དབྱི༷བས་སུ༷་བཀོ༷ད་པའི་ཁྱད༷་པ༷ར་གྱི༵ས ༼ལག་སོགས་ལ་ལུས་སུ་འཁྲུལ་ཏེ་དཔེར་ན༽།། ཐོ༷་ཡོ༷ར་ལ༷་ནི༷་༼མེའི་རང་བཞིན་མེད་ཀྱང་གྱེན་དུ་འགྲེང་བ་སོགས་མི་དང་ཆོས་མཚུངས་པས་༽ མི༷་བློ༷་སྐྱེ་བ་བཞི༵ན་ནོ།། 

ཇི༷་སྲི༷ད་ཐག་རིང་བ་ལ་སོགས་པས་འཁྲུལ་བའི་རྐྱེ༷ན་ཚོ༷གས་དེ༷་སྲི༷ད་དུ༵། ཐོ༷་ཡོ༷ར་༼ཏེ་ཤིང་དུམ་འཐོར་བགྲེང་བ་ལ་༽སྐྱེ༷ས་བུ༷་ལྟར༷་སྣ༷ང་བ༵།། དེ༷་བཞི༷ན་ཇི༷་སྲི༷ད་ལ༷ག་སོ༷གས་འདུས་པ་ལ༵། ལུས་དེ༷་ཡོ༷ད་དོ་སྙམ་པའི་འཁྲུལ་བ་མ་སངས་ཀྱི་བར་དེ༷་སྲི༷ད་དུ་གཞི་དེ༷ར་ལུ༷ས་སྣང༷་གི་ཞེན་པ་འཇུག་པས་རབ་རིབ་ཅན་ལ་སྐྲ་ཤད་སྣང་བ་ལྟར་དོན་ལ་མེད་དོ།། 

དེ༷་བཞི༷ན་དུ་ཞིབ་པར་བརྟགས་ན་སོ༷ར་མོ༷༼དང་རྟིང་པ་སོགས་དུ་མ་འདུས་པ༽འི་ཚི༷གས་ཡི༷ན་ཕྱི༵ར། ལ༷ག་པ༷༼དང་རྐང་པ་ཆོས་ཅན་གཅིག་ཏུ་བདེན་པར་འགྱུར་བ༽འ༷ང་ག༷ང་ཞི༷ག་ཡི༷ན་པ༷ར་འགྱུ༵ར༼ཏེ་མི་བདེན་ནོ༽།། ༼སོར་མོ་༽དེ༷་ཡ༷ང་ཚི༷གས་༼དུ་མ་༽ཀྱི༷་ཚོ༷གས་ཡི༷ན་༼པའི་༽ཕྱི༵ར། ཚི༷གས་ཀྱང༷་ར༷ང་གི༷་ཆ༷་ཕྱེ༷་བ༵ས།། 

དུ་མར་འགྱུར་ལ་ཆ༷་རེ་རེ་ཡ༷ང་རྡུ༷ལ་དུ༷་ཕྱེ༷་བ༷་སྟེ༵། རྡུ༷ལ་དེ༷འ༷ང་ཤར་ནུབ་ལ་སོགས་པ་ཕྱོ༷གས་ཆ༷འི་དབྱེ༷་བ༷་ཡི༵ས། རྣམ་པར་དཔྱད་ན་ཕྱོ༷གས་དབྱེ༷་དང་ཆ༷་ཤ༷ས་མཐའ་དག་དང་བྲ༷ལ་བའི་ཕྱི༷ར། ནམ་མཁ༷འ་བཞི༷ན་དུ་སྟོང་པར་འགྱུར་ཏེ་དེ༷ས་ན༷་བདག་ཏུ་འཛིན་པའི་གཞི་རྡུ༷ལ་ཕྲ་རབ་ཙམ་ཡ༷ང་བདེན་པར་མེ༵ད་དོ།། 

དེ༷་ལྟར༷་༼དཔྱད་ན་རང་བཞིན་གྱིས་སྟོང་པ་ནམ་མཁའ་ལྟ་བུ་ལ་ལོག་པར་རྟགས་པ་༽རྨི༷་ལ༷མ་ལྟ༷་བུ༷་ཡི༵།། གཟུ༷གས་ལ༷་རྟོག་དཔྱོ༷ད་ལྡན༷་པ་སུ༷་ཞི༷ག་༼ཡིད་དུ་འོང་བར་རྟགས་ནས་༽ཆ༵གས ༼ཏེ་རྨོངས་པར་མི་རིགས་སོ༽།།ག༷ང་ཚེ༷་༼སྔར་བརྗོད་པ་༽དེ༷་ལྟར༷་ལུ༷ས་༼རིང་བཞིན་༽མེ༷ད་པ༵༼ར་གྲུབ་པ༽།། དེ༷་ཚེ༷་༼ཆགས་པ་པོ་༽སྐྱེ༷ས་ག༷ང་༼ཆགས་ཡུལ་༽ བུ༷ད་མེ༷ད་ག༵ང་༼ཞིག་ཡིན་དེ་ཆགས་པར་མི་རིག་པ༽།། ཞེས་པ་སྟེ། འཕགས་པ་འབྱུང་བ་མེད་པའི་མདོ་ལས། གང་གིས་ལུས་ནམ་མཁའ་དང་མཉམ་པར་མཐོང་བ་དེ་ནི་ལུས་ལ་རྗེས་སུ་བལྟ་བའི་དྲན་པ་ཉེ་བར་གཞག་པའོ།། ཞེས་གསུངས་པ་ལྟར་རོ།། ཁ་ཅིག་ཏུ་ནི་ཚོར་བ་ལ་བདག་གིར་འཛིན་པས་དེའི་གཞི་ཡང་བདེན་མེད་དུ་བརྟག་པར་བྱ་སྟེ། 

གལ་ཏེ་སྡུ༷ག་བསྔ༷ལ་གྱི་ཚོར་བ་དེ༷་ཁོ་ན་ཉི༷ད་དུ༷་བདེན་པར་ཡོ༷ད་ན༵། ཅི༷་སྟེ༷་ར༷བ་ཏུ་ཉམས་དག༷འི་བདེ་བ་ལ༷་མི༷་གནོ༵ད་དེ་གནོད་པར་རིགས་པ་ལས་དགའ་བདེ་མྱོང་དུས་ན་སྡུག་བསྔལ་ལ་དམིགས་པའི་ཕྱིར་བདེན་པར་མེད་དོ།། དེ་བཞིན་དུ་ཚོར་བ་བདེ༷་བ་བདེན་པར་ཡོད་ན༷་བཀྲེས་སྐོམ་གྱི་མྱ༷་ང༷ན་གདུ༷ང་སོ༷གས་ལ༵། ཞི༷མ་སོ༷གས་མྱོང་བའི་བདེ་བར་ཅི༷་སྟེ༷་དག༷འ་མི༷་བྱེ༷ད་དེ་བྱེད་པར་རིགས་པ་ལས་རེས་འགའ་སྡུག་བསྔལ་གྱིས་གདུངས་པའི་ཕྱིར་བདེན་པར་མ་གྲུབ་བོ།། 

དགའ་བདེ་སྟོ༷བས་དང་ལྡན༷་པ༷ས་ཟི༷ལ་མན༷ན་ཕྱི༷ར། ག༷ལ་ཏེ༷་སྡུག་བསྔལ་དེ༷་བདེན་པར་ཡོད་ཀྱང་མྱོ༷ང་མ༷་ཡི༷ན་ཞེ་ན༵། ག༷ང་ཞི༷ག་ཉམ༷ས་མྱོ༷ང་བད༷ག་ཉི༷ད་མི༵ན།། དེ༷་ནི༷་ཚོ༷ར་བ༷་ཇི༷་ལྟར༷་ཡི༵ན་ཏེ་ཚོར་བའི་མཚན་ཉིད་མྱོང་བ་ཡིན་པའི་ཕྱིར་རོ།། 

སྐྱོན་མེད་དེ་སྡུ༷ག་བསྔ༷ལ་ཕྲ༷་མོ༷་ཉི༷ད་དུ༷་མྱོང་བ་ཡོ༵ད་པས་སོ་ཞེ་ན། འདི༷་ཡི༷་སྡུག་བསྔལ་ནི་བདེ་བ་ར༷གས་ཤིང་སྟོབས་དང་ལྡན་པ༷ས་ཟིལ་གྱིས་མནན་ཏེ་བས༷ལ་ནས་མི་མྱོང་བར་ཁས་བླངས་པ་མི༷ན་ན༵མ་ཞེས་བོས་པའོ།། ཁོ་ན་རེ། བདེན་མོད་སྡུག་བསྔལ་ཕྲ་མོ་དེ༷་ནི༷་བདེ་བ་སྟོབས་ལྡན་དེ༷་ལ༷ས་གཞ༷ན་དག༷འ་བདེ་ཙ༵མ། ཤིན་ཏུ་ཕྲ་བ་ལ་འདོགས་པའི་སྐྱོན་མེད་དོ་ཞེ༷་ན༷་བདེ་བ་ཕྲ༷་ཉི༷ད་དེ༷་ཡ༷ང་སྡུག་བསྔལ་དེ༵འི་ངོ་བོ་ཡིན་མི་སྲིད་པའི་ཕྱིར་མི་འཐད་དོ།། 

ག༷ལ་ཏེ༷་སྡུག་བསྔལ་དང་འག༷ལ་བ་བདེ་བའི་རྐྱེ༷ན་གྱི་རེག་པ་སྐྱེ༷ས་པ༷ས་ན༵། སྡུ༷ག་བསྔ༷ལ་དངོས་སུ་སྐྱེ༷ས་པ༷་མི༷ན་པས་ཕྲ་བའོ་ཞེ་ན༷། འོ་ན་ནི༵། ༼ཚོར་བ་དུཿཁ་ཆོས་ཅན་བདེན་པ་མ་ཡིན་པར་ཐལ་༽ཚོ༷ར་བ༷་༼བདེན་པར་༽རྟོ༷ག་པ༷་མངོ༷ན་ཞེ༷ན་ཉི༵ད།། ཡི༷ན་ནོ་ཞེ༷ས་བྱ༷་བར་གྲུ༷བ་མི༷ན་ན༵མ། ཞེས་པ་སྟེ། རྟོག་པས་སྒྲོ་བཏགས་པར་སྣང་བའི་ཕྱིར་རོ།། 

དེ༷་ཉི༷ད་ཕྱི༷ར་ན༷་ཚོར་བར་རྟོག་པ་འདི༷་ཡི༷་ནི༵།། གཉེ༷ན་པོ༷ར་རྣམ༷་དཔྱོ༷ད་ཤེས་རབ་འདི༷་བསྒོ༷མས་ཏེ༵། དེས་རྣམ༷་པར་བརྟག༷ས་པ་ན་ཞེན་ཡུལ་མེད་པས་ཡིད་བདེ་བ་ཞི༷ང་དང་འདྲ་བ་ལ༷ས་བྱུ༷ང་བ༷་ཡི༵། བས༷མ་གཏ༷ན་རྩེ་གཅིག་མི་རྟོག་པའི་བདེ་བ་ལོ་ཐོག་ལྟ་བུ་ནི་རྣ༷ལ་འབྱོ༷ར་པ༷་ཡི༷་ཟ༵ས་ཏེ་ལུས་སེམས་ཟག་མེད་ཀྱི་བདེ་བས་རྟས་པའི་ཕྱིར་རོ།། 

ག༷ལ་ཏེ༷་ཡུལ་དབང་ཡིད་ལ་བྱེད་པ་གསུམ་མ་ཁེགས་པའི་ཕྱིར་དེ་དག་ལས་བྱུང་བའི་ཚོར་བའི་ཚོར་བ་མི་འགག་གོ་ཞེ་ན། ཅི་མིག་ལ་སོགས་པའི་དབ༷ང་པོ་དང་གཟུགས་ལ་སོགས་པའི་དོ༷ན་བར་དང་བཅ༷ས་ན༵། དེ༷་ད༷ག་ག༷ང་དུ༷་ཕྲ༷ད་ཅིང་རེག་པ༷ར་འགྱུ༵ར། བར་མེ༷ད་ན༷་ཡ༷ང་གཅི༷ག་ཉི༷ད་དེ༵།། དབང་པོ་ག༷ང་ཞི༷ག་ཡུལ་ག༷ང་དང་ཕྲ༷ད་པ༷ར་འགྱུ༵ར། 

དཔྱད་ན་དབང་པོའི་རྡུ༷ལ་ཕྲ༷ན་དེ་ཡུལ་གྱི་རྡུ༷ལ་ཕྲ༷ན་ལ༷་༼ཆོས་ཅན་ཕན་ཚུན་༽འཇུ༷ག་པ་མེ༵ད་དེ། རྡུལ་ཕྲན་དེ༷་ནི༷་ཕན་ཚུན་འཇུག་པའི་ཆ་དང་སྐབ༷ས་མེ༷ད་མཉམ༷་པ༷་ཡི༵ན་པའི་ཕྱིར་རོ།། མ་ཞུགས་ཀྱང་ཕྲད་པ་ཙམ་ཡོད་དོ་ཞེ་ན། མ༷་ཞུ༷གས་པ༷་ལ༷་འདྲེ༷་བ་མེ༷ད་དེ་འདྲེ་ན་ཆ་ཤས་ཅན་དུ་འགྱུར་ཞི༵ང་། མ༷་འདྲེ༷ས་པ༷་ལ༷་ཕྲ༷ད་པ༷་མེ༵ད་དོ།། 

ཆ༷་མེ༷ད་པ༷་དང་ཕྲ༷ད་པ༷་ཞེ༵ས།། བྱ༷་བ༷་གཞི་མཐུན་ཇི༷་ལྟར༷་འཐ༷ད་པ༷ར་འགྱུ༵ར། དབང་པོ་དང་ཡུལ་ཕྲ༷ད་པ༷་དང་ནི༷་ཆ༷་ཤས་མེ༷ད་པ༵། མི་འགལ་བར་ག༷ལ་ཏེ༷་མཐོ༷ང་ན༷་བསྟན༷་པ༷ར་གྱི༵ས། ཞེས་པ་སྟེ། དཔལ་ལྡན་དབྱིག་གཉེན་གྱི་ཞལ་སྔ་ནས་ཀྱང་། དྲུག་གིས་གཅིག་ཅར་སྦྱར་བ་ན།། ཕྲ་རབ་རྡུལ་ཆ་དྲུག་ཏུ་འགྱུར།།དྲུག་པོ་དག་ཀྱང་གོ་གཅིག་ན།། གོང་བུའང་རྡུལ་ཕྲན་ཙམ་དུ་འགྱུར།། ཞེས་གསུང་ངོ་། 

རྣམ༷་ཤེ༷ས་ཀྱིས་ཡུལ་རིག་པ་ཡིན་ཡང་ལུ༷ས་མེ༷ད་པའི་ཕྱིར་དེ་ལ༷་ནི༵། ལྷག་པར་ཡང་ཕྲ༷ད་པའི་ཆོས་འཐ༷ད་པ༷་མ༷་ཡི༷ན་པ་ཉི༵ད་དོ།། ཡུལ་དབང་ཡིད་བྱེད་སོ་སོ་བར་མ་ཟད་ཚོ༷གས་པ༷འ༷ང་དངོ༷ས་པོ༷ར་མེ༷ད་ཕྱི༷ར་རེག་པ་མི་འཐད་དེ༷། ཕྱོགས་དབྱེ་ཆ་ཤས་དང་བྲལ་ཕྱིར་ཞེས་སོགས་ཀྱིས་སྔ༷ར་ནི༷་ཇི༷་ལྟར༷་རྣམ༷་པར་དཔྱ༷ད་ནས་བདེན་མེད་དུ་གྲུབ་པ་བཞི༷ན་ནོ།།

དེ༷་ལྟར༷་རྒྱུ་རེ༷ག་པ༷་ཡོ༷ད་མི༷ན་ན༷། འབྲས་བུ་ཚོ༷ར་བ༷་བདེ་སྡུག་ག༷ང་ལ༷ས་འབྱུ༷ང་བར་འགྱུ༷ར། བླང་དོར་དུ་འཛིན་པའི་ང༷ལ་འདི༷་ཅི༷་ཡི༷་དོ༷ན་དུ༷་ཡི༵ན། སྡུག་བསྔལ་མ་བཟོད་པས་སོ་ཞེ་ན་༼འཁོར་བ་ལ་ཆོས་ཅན་༽སྡུག་བསྔལ་བདེན་མེད་ག༷ང་གི༷ས་གང་ཟག་ག༷ང་ལ༷་གནོ༷ད་པ༷ར་འགྱུ༷ར༼ཏེ་མི་འགྱུར་བར་ཐལ་ཚོར་བ་མ་གྲུབ་པའི་ཕྱིར་རོ། ༽། 

ག༷ང་ཚེ༷་ཚོ༷ར་པོ༷་གང་ཟག་འག༷འ་མེ༷ད་ཅི༷ང་། ཞེན་ཡུལ་ཚོ༷ར་བ༷འ༷ང་ཡོ༷ད་པ༷་མ༷་ཡི༷ན་པ༷། ༼ཚོར་བྱ་ཚོར་བྱེད་མེད་པ་༽དེ༷་ཚེ༷་གན༷ས་སྐབ༷ས་འདི༷་མཐོ༷ང་ན༷ས།། བདེ་བ་ལ་སྲེ༷ད་པ༷་ཅི༷་ཕྱི༷ར་ལོ༷ག་མི༷་འགྱུ༷ར། 

མིག་གིས་མཐོ༷ང་བ༷འ༷མ་ནི༷་ལུས་ཀྱིས་རེ༷ག་པ༷་སོགས་དང་ཚོར་བར་སྣང་བ་ཡ༷ང་། རྨི༷་ལ༷མ་དང་སྒྱུ༷་མ་འདྲ༷་བའི༷་བད༷ག་ཉི༷ད་ཀུན་རྫོབ་འཁྲུལ་སྣང་ཙམ་ཡིན་པ་ཉིད་ཀྱི༷ས་བདེན་པར་མེད་དོ།། གལ་ཏེ་ཡོད་ན་དུས་མཉམ་པའམ་སྔ་ཕྱིར་སྐྱེས་པ་གང་གིས་མཐོང་། དང་པོ་ལྟར་ན་༼ཚོར་བ་ཆོས་ཅན་ད་ལྟར་གྱི་སེམས་དེ་ཡིས་མཐོང་པ་མིན་པར་ཐལ་༽སེམས་དང་ལྷ༷ན་ཅི༷ག་སྐྱེ༷ས་པ༷༼འབྲེལ་མེད་དོན་གཞན་ཡིན་པ༽འི་ཕྱི༷ར། ཚོ༷ར་བ༷་ནི་སེམས་དེ༷་ཡི༷ས་མཐོ༷ང་མ༷་ཡི༷ན་ཏེ་དུས་མཉམ་པ་རྒྱུ་འབྲས་སུ་འགལ་བའི་ཕྱིར་རོ།། 

འོན་ཏེ་ཚོར་བ་ཡུལ་གྱི་རྣམ་པ་ཅན་སྔ༷་མ་དང་ཤེས་པ་ཡུལ་ཅན་གྱི་རྣམ་པ་ཕྱི༷་མ༷ར་སྐྱེ༷ས་པ༷ས་མྱོང་ངོ་ཞེ་ན་དེ་ལྟ་མོད་ཀྱ༷ང་། སྔར་གྱི་རྣམ་པ་དྲན༷་པ༷ར་འགྱུ༷ར་གྱི༷་དངོས་སུ་མྱོ༷ང་བ་ནི་མ༷་ཡི༷ན་ཏེ་ཤེས་པ་དེ་དུས་ན་ཚོར་བ་དེ་འགགས་པའི་ཕྱིར་རོ།། ཤེས་པ་ར༷ང་གི༷ས་བད༷ག་ཉི༷ད་མྱོ༷ང་བ་ཡང་མི༷ན་ཏེ་རང་རིག་པ་བཀག་ཟིན་ལ༷། གཞ༷ན་ད༷ག་གི༷ས་ཀྱང༷་མྱོ༷ང་བ་མ༷་ཡི༷ན་ཏེ་དུས་མཉམ་དང་སྔ་ཕྱིར་མྱོང་བ་བཀག་པའི་ཕྱིར་རོ།། 

དཔྱད་ན་ཚོ༷ར་བ་པོ༷འི་བདག་འག༷འ་ཡ༷ང་ཡོ༷ད་མི༷ན་ཏེ༷། དེ༷ས་ན༷་ཚོ༷ར་བ༷་བདག་གིར་བྱ་བའི་ཆོས་ཀྱང་དེ༷་ཉི༷ད་དུ་བདེན་པ་མི༷ན་ན། དེ༷་ལྟར༷་བད༷ག་མེ༷ད་ཅིང་རྟེན་འབྲེལ་ཚོ༷གས་པ་སྒྱུ་མ་ཙམ་འདི༷་ལ༷། བདེ་སྡུག་ཏུ་ཞེན་པ་འདི༷་ཡི༷ས་ཅི༷་སྟེ༷་འཁོར་བར་འཁྱམ་པའི་གནོ༷ད་པ༷་བྱས༷། ཞེས་པ་སྟེ། ཆོས་ཡང་དག་པར་སྡུད་པའི་མདོ་ལས། ཚོར་བ་མྱོང་བར་རབ་བསྟན་པ།། ཚོར་བ་པོ་ལས་ཚོར་བ་གཞན།། གུད་ན་ཡོད་པ་མ་ཡིན་ན།། གང་གིས་དེ་ནི་ཚོར་བར་འགྱུར།། བྱང་ཆུབ་ཅི་འདྲ་དེ་བཞིན་དུ།། ཞི་ཞིང་དག་ལ་འོད་གསལ་བར།། ཚོར་བ་འདི་ལ་མཁས་པ་རྣམས།། དྲན་པ་དེ་ལ་ཉེ་བར་འཇོག། ཅེས་གསུངས་སོ།། 

དེ་བཞིན་དུ། བདག་ཏུ་ལྟ་བའི་ཡི༷ད་ནི༷་དབ༷ང་པོ་དྲུག་པོ་རྣམ༷ས་ལ༷་མི༷་གན༷ས་དེ་དབང་པོ་ཡོད་ཀྱང་ཡུལ་མེད་ན་མི་སྐྱེ་བའི་ཕྱིར་རོ།། གཟུ༷གས་སོ༷གས་ཡུལ་དྲུག་ལ༷་ཡང་གནས་པ་མི༷ན་ཏེ་ཡུལ་ཡོད་ཀྱང་དབང་པོ་མེད་ན་མི་སྐྱེ་བའི་ཕྱིར་རོ།། དབང་པོ་དང་ཡུལ་གྱི་བར་ན༷འ༷ང་གནས་པ་མི༷ན་ཏེ་མ་དམིགས་པའི་ཕྱིར་རོ།། གཏན་ཚིགས་གསུམ་པོ་དེའི་ཕྱིར་རིམ་པ་ལྟར། ན༷ང་ན༷འ༷ང་སེམས་མི༷ན་ཕྱི༷་མི༷ན་ཞི༷ང་། གཞ༷ན་དུ༷་ཡ༷ང་ནི༷་རྙེ༷ད་མ༷་ཡི༷ན།། ཞེས་སོ།། 

སེམས་ག༷ང་ཞི༷ག་ནང་ལུ༷ས་ལ་གནས་པ་མི༷ན་ཞིང་གཞ༷ན་ཕྱི་རོལ་ཏུ༷འ༷ང་མི༷ན། དེ་དག་འདྲེ༷ས་པར་ཡང་མི༷ན་ལ་དེ་གསུམ་ལས་ལོ༷གས་སུ༷འ༷ང་བཙལ་ན་འག༷ར་ཡང་བདེན་པ་མེ༷ད་པ༷། དེ༷་ནི༷་ཅུ༷ང་ཟ༷ད་ཙམ་ཡང་བདག་ཏུ་གྲུབ་པ་མི༷ན་ནོ་དེ༷འི་ཕྱི༷ར། སེམས་ཅ༷ན་གྱི་སེམས་གློ་བུར་བ་ནི་བདེན་པར་མེད་ལ་དེའི་ར༷ང་བཞི༷ན་འོད་གསལ་བ་ནི་མྱ༷་ང༷ན་ལས་འད༷ས་པའོ།། 

གློ་བུར་གྱི་སེམས་མ་གྲུབ་པ་ཉིད་ཀྱིས་རྣམ་ཤེས་སྐྱེ་བ་དོན་ལ་མེད་དེ། ཤེ༷ས་བྱ༷་གཟུགས་སོགས་ལ༷ས་སྔ༷་རོལ་ཏུ་དེ་འཛིན་མིག་ཤེ༷ས་ལ་སོགས་པ་ཡོ༷ད་ན༵། ཤེས་པ་དེ༷་ནི༷་ཅི༷་ལ༷་དམི༷གས་ན༷ས་སྐྱེ༵་སྟེ་རང་གི་སྔོན་དུ་དམིགས་རྐྱེན་མེད་པའི་ཕྱིར་རོ།། ༼གལ་ཏེ་དབང་༽ཤེ༷ས་དང་ཤེ༷ས་བྱ༷་༼གཟུང་ཡུལ་དུས་༽ལྷ༷ན་ཅི༷ག་༼ཏུ་སྐྱེས་༽ན༵།།༼དབང་ཤེས་༽དེ༷་ནི༷་༼གཟུང་ཡུལ་༽ཅི༷་ལ༷་དམི༷གས་ན༷ས་སྐྱེ༵་སྟེ་རྒྱུ་འབྲས་དུས་མཉམ་མི་སྲིད་པའི་ཕྱིར་རོ།། 

འོ༷ན་ཏེ༷་གཟུགས་སོགས་ཤེ༷ས་བྱ༷འི་ཕྱི༷ས་རྣམ་ཤེས་སྐྱེ་བ་ཡོ༷ད་ན༵། དེ༷་ཚེ༷་ཤེ༷ས་པ༷་ག༷ང་ལ༷ས་སྐྱེ༵་སྟེ་དེ་དུས་ན་ཤེས་བྱ་དུས་ལས་འདས་པའི་ཕྱིར་རོ།། འཕགས་པ་གཙུག་ན་རིན་པོ་ཆེའི་མདོ་ལས། དེ་སེམས་ཀུན་ཏུ་ཚོར་བ་ན་སེམས་དེ་ནི་ནང་དང་ཕྱི་དང་དེ་གཉི་ག་དང་ཕུང་པོ་དང་ཁམས་དང་སྐྱེ་མཆེད་རྣམས་ལ་ཡང་ཡང་དག་པར་རྗེས་སུ་མི་མཐོང་ངོ་། ཞེས་པ་དང་། འཕགས་པ་འབྱུང་བ་མེད་པའི་མདོ་ལས་ཀྱང་།  སེམས་མིང་ཙམ་དུ་ཤེས་ན་དེ་ནི་སེམས་ལ་རྗེས་སུ་ལྟ་བའི་དྲན་པ་ཉེ་བར་གཞག་པའོ།། ཞེས་གསུངས་པའོ།། དེ༷་ལྟར༷་ཕྱི་ནང་གི་ཆོ༷ས་རྣམ༷ས་ཐ༷མས་ཅ༷ད་ཀྱི༷། གནས་ལུགས་ལ་དཔྱད་ན་སྐྱེ༷་བ༷་ཀུན་རྫོབ་གློ་བུར་བ་དོན་ལ་ཡོད་པར་རྟོ༷གས་པ༷ར་འགྱུ༷ར་བ་མ༷་ཡི༵ན་པས་རྟག་པའི་མཐའ་བསལ་ཞིང་། རང་བཞིན་མྱང་འདས་སླུ་མེད་བདེན་པར་གྲུབ་པས་ཆད་པའི་མཐའ་བསལ་ནས་ཟུང་འཇུག་དབུ་མའི་གནས་ལུགས་ལ་ཆོས་དྲན་པ་ཉེ་བར་འཇོག་པ་སྟེ། ཇི་སྐད་དུ། གང་ཞིག་རྟེན་ཅིང་འབྲེལ་བར་འབྱུང་། དེ་ལ་ཁྱོད་ནི་སྟོང་ཉིད་བཞེད། དེ་བཞིན་དུ་ནི་དམ་ཆོས་ཏེ། དེ་དང་མཚུངས་པ་དེ་བཞིན་གཤེགས།། དེ་ནི་དེ་ཉིད་དོན་མེད་ཀྱང་། དེ་བཞིན་ཉིད་ཀྱི་རྫས་སུ་བཞེད།། ཡང་དག་དེ་ནི་མི་སླུ་ལ།། དེ་རྟོགས་པ་ནི་སངས་རྒྱས་བརྗོད།། ཅེས་འགྲེལ་པར་དྲངས་པ་བཞིན་ནོ།། 

འདི་དག་གི་དོན་ལ་འགའ་ཞིག་ན་རེ། ག༷ལ་ཏེ༷་དེ༷་ལྟར༷་ཀུ༷ན་རྫོ༷བ་དོན་ལ་བདེན་པར་མེ༵ད་པའི་ལུགས་དེ༷་ལ༷་བདེ༷ན་གཉི༷ས་ཀྱི་རྣམ་གཞག་ག༷་ལ༷་ཡོ༵ད་དེ་མེད་པར་འགྱུར་ལ། བདེན་གཉིས་ཀྱི་ཡ་གྱལ་དེ༷་ཡ༷ང་ཀུ༷ན་རྫོ༷བ་སྟོང་ཉིད་ལས་གཞ༷ན་སེམས་འཁྲུལ་བའི་སྣང་བ་ཉིད་ཀྱི༷ས་འཇོག་ན༵། སེམས་ཅ༷ན་རང་བཞིན་མྱ༷་ང༷ན་འདས་ཞེས་སྔར་བརྗོད་ཀྱང་ག༷་ལ༷་འད༵འ་སྟེ་འཁྲུལ་སྣང་མ་ཟད་པའི་ཕྱིར་རོ་ཞེ་ན། 

སྐྱོན་མེད་དེ་རེ་ཤིག་ཀུན་རྫོབ་བདེན་པ་དེ༷་ནི༷་རང་བཞིན་ལས་གཞ༷ན་སེམས་ཀྱི་དྲི་མ་རྣམ༷་རྟོ༷ག་གློ་བུར་བུའི་ཆ་སྣང་བ་ཙམ་ལ་འཇོག་སྟེ༷། དེ༷་ནི༷་ར༷ང་གི༷་ངོ་བོ་ཀུ༷ན་རྫོ༷བ་ཉིད་ཡིན་གྱི་རང་བཞིན་དོན་དམ་མི༵ན་པའི་ཕྱིར། རྒྱུ་སྔ་མ་ལས་འབྲས་བུ་ཕྱི༷ས་འབྱུང་གི་ཚུལ་དེ༷་ངེ༷ས་པ་ལས་མ་འདས་ན༷་དེའི་བར་དུ་རང་རང་སྣང་ངོར་ཀུན་རྫོབ་ཡོད་པས་བདེན་གཉིས་རྣམ་གཞག་དེ༷་ཡོ༷ད་དེ༵། མི༷ན་པར་རྒྱུ་འབྲས་ཀྱི་རྣམ་གཞག་འགགས་ན༷་དེའི་སྣང་ངོར་ཀུ༷ན་རྫོ༷བ་མེ༷ད་པ༷་ཉི༵ད་ཡིན་པས་བདེན་གཉིས་ཀྱི་རྣམ་གཞག་མེད་ཀྱང་རང་བཞིན་མྱང་འདས་ཡོད་དེ། མྱ་ངན་འདས་པ་བདེན་གཅིག་པུ་གྲུབ་པའི་ཕྱིར་རོ།། ཀུན་རྫོབ་སྟོང་པ་ཡིན་ན་རྟོག་དཔྱོད་ཀྱི་ཡུལ་མ་ཡིན་ནོ་ཞེ་ན། 

མི་འགལ་ཏེ་རྟོ༷ག་པ་སྒྲོ་འདོག་པའི་བློ་དང་བརྟག༷་པ༷ར་བྱ༷་བ༷་སྒྲོ་གདགས་པའི་ཡུལ་ཀུན་རྫོབ་ད༵ག། གཉི༷ས་པོ༷་ཕ༷ན་ཚུ༷ན་ལྟོས་ནས་རྟེན་དང་བརྟེ༷ན་པ༷་ཡི༵ན་ཏེ། འཇིག་རྟེན་དུ་ཇི༷་ལྟར༷་གྲ༷གས་པ༷་ལ༷་བརྟེ༷ན་ན༵ས། རྣམ༷་པ༷ར་དཔྱ༷ད་པའི་ཐ་སྙད་ཐ༷མས་ཅ༷ད་བརྗོ༵ད་པའི་ཕྱིར་རོ།། 

ག༷ང་ཚེ༷་རྣམ༷་པ༷ར་དཔྱ༷ད་པ༷་ཡི༵།། རྣམ༷་དཔྱོ༷ད་བློ་གྲོས་ཀྱི༷ས་ནི༷་ཀུན་རྫོབ་ཀྱི་ཡུལ་བདེན་མེད་དུ་དཔྱོ༷ད་བྱེ༷ད་ན༵། དེ༷་ཚེ༷་རྣམ༷་དཔྱོ༷ད་ཀྱི་བློ་དེ༷་ཡ༷ང་ནི༵། སླར་ཡང་བདེན་མེད་དུ་རྣམ༷་པར་དཔྱོ༷ད་དགོས་པའི་ཕྱི༷ར་ན༷་རྣམ་དཔྱོད་ཐུ༷ག་པ༷་མེ༵ད་པར་འགྱུར་རོ་ཞེ་ན། 

སྐྱོན་མེད་དེ་དཔྱ༷ད་བྱ༷་ཀུན་རྫོབ་ལ་རྣམ༷་པ༷ར་དཔྱ༷ད་ཅིང་བརྟག་པ་བྱས༷་པ་ན༵། རྣམ༷་དཔྱོ༷ད་ཀྱི་བློ་དེ་ལ༷་ནི༷་རྟེ༷ན་ནས་ཡུལ་བདེན་ཡོ༷ད་མི༵ན། རྟེ༷ན་མེ༷ད་ཅིང་ཡུལ་མ་གྲུབ་པའི་ཕྱི༷ར་ན༷་དེ་ལ་རྟེན་པའི་རྣམ་དཔྱོད་ཐུག་མེད་དུ་མི༷་སྐྱེ༷་སྟེ༵། རང་བཞིན་རྣམ་དག་ཏུ་མ་ཟད་དྲི་མ་མ་སྐྱེས་པ་དེ༷་ཡ༷ང་མྱ༷་ང༷ན་འད༷ས་པ༷ར་བརྗོ༷ད་དེ་སྤངས་པ་ཕུན་ཚོགས་ཡིན་པའི་ཕྱིར་རོ།།

དངོས་པོ་དོན་དུ་བདེན་པར་སྨྲ་བ་ག༷ང་གི༷་ལུགས་ལྟར༷་ན༷་དཔྱད་བྱ་ཤེས་བྱ་དང་དཔྱོད་བྱེད་ཤེས་པ་འདི༷་གཉི༷ས་རྟེན་དང་བརྟེན་པར་བདེ༵ན་དགོས་པ་ལས། རིགས་པས་དཔྱད་ན་དེ༷་ཉི༷ད་བདེན་པ་ཤི༷ན་ཏུ༷་དཀ༷འ་བར་གན༵ས་ཏེ། འདི་ལྟར་ག༷ལ་ཏེ༷་ཤེ༷ས་པ་ཚད་མའི་དབ༷ང་ལ༷ས་དོ༷ན་ཤེས་བྱ་གྲུ༵བ་ན། བརྟེན་པ་ཤེ༷ས་ཡོ༷ད་ཉི༷ད་ལ༷་རྟེ༷ན་ཤེས་བྱ་ཅི༷་ཞིག་བདེན་པར་ཡོ༵ད་དེ་མེད་དོ།། 

འོ༷ན་ཏེ༷་རྟེན་ཤེ༷ས་བྱ༷འི་མཐུ་ལ༷ས་བརྟེན་པ་ཤེ༷ས་པ་གྲུ༵བ་ན། རྟེན་ཤེ༷ས་བྱ་༷ཡོ༷ད་པ་ལ༷འ༷ང་རྟེ༷ན་པ་ཤེས་པ་ཅི༷་ཞིག་བདེན་པར་ཡོ༵ད་དེ་དཔྱད་ན་ཐ་སྙད་ཀྱི་རྣམ་གཞག་འཇིག་པའི་ཕྱིར་རོ།། རེ་རེ་ནས་དཔྱད་ན་དེ་ལྟར་བདེན་ཡང་དེ༷་སྟེ༷་འམ་ཅི་སྟེ་ཤེས་དང་ཤེས་བྱ་ཕ༷ན་ཚུ༷ན་ལྟོས་པའི་དབ༷ང་གི༷ས་བདེན་པར་ཡོ༵ད་དོ་ཞེ་ན། འོ་ན་གཉི༷་ག༷་ཡ༷ང་ནི༷་བདེན་དངོས་སུ་མེ༷ད་པ༷ར་འགྱུ༵ར་ཏེ་ལྟོས་པའི་ཆོས་ཅན་ཡིན་པའི་ཕྱིར་རོ།། 

ག༷ལ་ཏེ༷་མ་ངེས་སོ་སྙམ་ན་མ་ཡིན་ཏེ་ལྟོས་པ་བུ༷་མེ༷ད་པར་ཕ༷འི་ཐ་སྙད་གྲུབ་པ་མི༷ན་ན༵། བུ༷་ཉི༷ད་ག༷ང་ལ༷ས་བྱུ༷ང་བ༷་ཡི༵ན་ཏེ་སྐྱེད་བྱེད་ཕ་མ་གྲུབ་པའི་ཕྱིར་དང་། བུ༷འི་ཐ་སྙད་མེ༷ད་པ༷ར་ནི༷་ཕ༷འི་ཐ་སྙད་ཀྱང་མེ༷ད་པ༵། དེ༷་བཞི༷ན་དུ་ཤེས་པ་དང་ཤེས་བྱ་དེ༷་གཉི༷ས་ཀྱང་ལྟོས་ནས་གཞག་པས་གཅིག་མ་གྲུབ་ན་གཅིག་ཀྱང་མེ༷ད་པ༷་ཉི༵ད་དུ་འགྱུར་བའི་ཕྱིར་རོ།། 

དཔེར་ན་མྱུ༷་གུ༷་ས༷་བོ༷ན་ལ༷ས་སྐྱེ༷ས་ཤི༵ང་། ས༷་བོ༷ན་སྔོན་དུ་སོང་བར་མྱུ་གུ་དེ༷་ཉི༷ད་ཀྱི་རྟགས་ཀྱི༷ས་རྟོ༷གས་པ་དེ་བཞི༵ན་དུ། ཤེ༷ས་བྱ༷་གཞལ་བྱ་ལ༷ས་སྐྱེ༷ས་པའི་ཤེ༷ས་པ༷་ཚད་མ་ཡི༵ས། ཤེས་བྱ་དེ༷་དོན་དུ་ཡོ༷ད་པ༷་ཉིད་ནི༷་ཅི༷ས་མི༷་རྟོ༵གས་ཞེ་ན། 

མི་མཚུངས་ཏེ་མྱུ༷་གུ༷་ལ༷ས་གཞ༷ན་མྱུ་གུ་འཛིན་པའི་ཤེ༷ས་པ༷་ཡི༵ས། ས༷་བོ༷ན་ཡོ༷ད་ཅེ༷ས་རྟོ༷གས་འགྱུ༷ར་ན༵།། འདིར་ག༷ང་ཕྱི༷ར་ཤེ༷ས་བྱ༷་དེ༷་རྟོ༷གས་པ༵འི།། ཤེ༷ས་པ༷་ཚད་མ་ཡོ༷ད་ཉི༷ད་བློ་ག༷ང་ལ༷ས་རྟོ༵གས་ཏེ་རང་ལས་ལོགས་སུ་ཚད་མ་མི་འགྲུབ་ལ་རང་རིག་པ་བཀག་ཟིན་པའི་ཕྱིར་རོ།། དེ་བཞིན་དུ། རྒྱང་འཕེན་པ་ལ་སོགས་པ་རྒྱུ་ལ་ལོག་པར་རྟོག་པ་ཁ་ཅིག་ནི། ཉི་ཤར་ཆུ་བོ་ཐུར་དུ་འབབ་པ་དང་། སྲན་ཟླུམ་ཚེར་མ་བཟང་རིང་རྣོ་བ་དང་། རྨ་བྱའི་མདོངས་ལེགས་ལ་སོགས་ཆོས་རྣམས་ཀུན།། སུས་ཀྱང་མ་བྱས་རང་གི་ངོ་བོས་བྱུང་། 

ཞེས་སྨྲ་བ་ཡང་མི་རིགས་ཏེ། རེ༷་ཤི༷ག་ཀུན་རྫོབ་ཙམ་དུ་འཇི༷ག་རྟེ༷ན་པ་རྣམས་ཀྱི་མངོ༷ན་སུ༷མ་དང་རྗེས་དཔག་ལ་སོགས་པ་རྣམས་ཀྱི༷ས། དངོས་པོ་སྣ་ཚོགས་ཀྱི་རྒྱུ༷་རྣམ༷ས་ཐ༷མས་ཅ༷ད་རྣམ་པ་དུ་མར་མཐོ༷ང་བ༷ས་གྲུབ་པ་ཡི༵ན་པའི་ཕྱིར་རོ།། དེས་ན་པ༷ད་མ༷འི་སྡོ༷ང་བུ༷་དང་གེ་སར་དང་ལོ་མ་དང་ཁ་དོག་ལ་སོ༷གས་དབྱེ༷་བ་མང་པོ་ནི༵། རྒྱུ༷་ཡི༷་དབྱེ༷་བ༷ས་བསྐྱེ༷ད་པ༷་ཡི༵ན་ཏེ། ངེས་པ་མེད་ན་ཐམས་ཅད་དུ་འབྱུང་བར་ཐལ་བའི་ཕྱིར་རོ།།

འོ་ན་རྒྱུ༷་དབྱེ༷་ག༷ང་གི༷ས་འབྲས་བུའི་ཁྱད་པར་རྣམས་བྱས༷་ཞེ༷་ན༵། དངོས་པོ་གང་དང་གང་གི་སྔ༷ར་རོལ་གྱི༷་རྒྱུ༷འི་ཁྱད་པར་སྣ་ཚོགས་པའི་དབྱེ༷་བ་ཉི༷ད་ལ༷ས་སོ༵།། ཅི༷་ཕྱི༷ར་སྔ་རོལ་གྱི་རྒྱུ༷་འདས་པ་ཡི༷ས་ཕྱི་རོལ་གྱི་འབྲ༷ས་བུ་བསྐྱེ༷ད་པར་ནུ༵ས་ཞེ་ན། སྔ༷ར་གྱི༷་རྒྱུ༷་ཡི༷་ངོ་བོ་འགགས་ཀྱང་དེའི་ནུས་པའི་མཐུ༷་རྒྱུན་མཐུད་པ་ཉི༷ད་ལ༵ས་འབྲས་བུའི་ཁྱད་པར་བསྐྱེད་པར་ནུས་ཏེ། སྐྱེས་པ་རབས་ཀྱི་ཕྲེང་བར། གལ་ཏེ་པད་མའི་སྡོང་བུ་སོགས་དང་འདྲ་ཞེ་ན། འོ་ནའང་རྟག་ཏུ་རྒྱུ་མེད་པར་ནི་མི་འགྱུར་ཏེ། ཆུ་ལ་སོགས་པའི་རྒྱུ་རྣམས་ཡོད་ན་དེ་རྣམས་ནི། སྐྱེ་བར་བྱེད་ཀྱི་དེ་རྣམས་མེད་ན་མི་སྐྱེའོ།། ཞེས་གསུངས་པ་ལྟར་རོ།། ཡང་། སྐྱེ་ལྡན་གཞན་པ་ཐམས་ཅད་ཀྱི།། རྒྱུ་ནི་དབང་ཕྱུག་བྱེད་པར་བརྗོད།། སེམས་མེད་པར་ནི་རང་གི་འབྲས།།རང་ཉིད་ཀྱིས་ནི་རྩོམ་ནུས་མིན།

ཞེས་འགྲེལ་པར་དྲངས་པ་ལྟར་རིགས་པ་ཅན་ལ་སོགས་པ་རྣམས་ན་རེ། དབ༷ང་ཕྱུ༷ག་ཉིད་འགྲོ༷་བ༷་སྣ་ཚོགས་པའི་བསྐྱེད་པ་དང་གནས་པ་དང་འཇིག་པས་དབྱིབས་སྣ་ཚོགས་པར་བྱིན་གྱིས་བརློབ་པའི༷་རྒྱུ༷་ཡི༷ན་ནོ་ཞེ་ན༵། གོ་དེ་ལྟ་ན་རེ༷་ཤི༷ག་༼ཁྱེད་རྒྱུར་འདོད་པའི་༽དབ༷ང་ཕྱུ༷ག་ག༷ང་ཡི༷ན་སྨྲོ༵ས། ཞེས་དྲིས་པའི་ལན་དུ་ཁོ་ན་རེ། ས་ལ་སོགས་པ་འབྱུ༷ང་བ་ཆེན་པོ་རྣམ༷ས་སོ་༼དབང་ཕྱུག་ཡིན་ནོ་༽ཞེ༷་ན༷། དེ༷་ལྟ༷་མོ༵ད། འབྱུང་བ་ལ་དབང་ཕྱུག་གི་མི༷ང་ཙ༷མ་བཏགས་པ་ལ༷་ཡ༷ང་བྱེད་པ་པོ་ཡིན་མ་ཡིན་ལ་སོགས་ཅི༷་ཞི༷ག་རྩོད་དེ་མིང་ནི་ཇི་ལྟར་འདོད་ལ་རག་ལས་པས་ང༵ལ་བ་མི་དགོས་སོ།།

འོ༷ན་ཀྱང༷་ཁྱོད་ཀྱི་དམ་བཅའ་ལ་གནོད་པ་ཡོད་དེ་ས༷་སོ༷གས་འབྱུང་བ་རྣམས་ནི་དུ༷་མ༷་ད༵ང་། མི༷་རྟག༷་པ་དང་ཡུལ་ལ་སེམས་གཡོ༷་བ་མེ༷ད་པས་ལྷ༷་དབང་ཕྱུག་གཅིག་པུ་དང་རྟག་པ་དང་ཡུལ་ལ་ལོངས་སྤྱོད་པ་པོ་མི༷ན་ཞི༵ང་། ས་སོགས་ནི་ཀུན་གྱི་གོམ་པས་བགོ༷མ་བྱ༷་ཉི༷ད་དང་མི༷་གཙ༷ང་བ༷་ཕྱི་ས་སོགས་ཀྱང་ཡིན་སྲིད་པས༵། དེ༷་ནི༷་དབ༷ང་ཕྱུ༷ག་ཉི༷ད་མ༷་ཡི༵ན་ཏེ་ཡིན་ན་དེ་དག་ཏུ་ཐལ་བའི་ཕྱིར་རོ།། 

དབ༷ང་ཕྱུ༷ག་ནི་ནམ་མཁ༷འ་ཞེ་ན། ༼ནམ་མཁའ་ཆོས་ཅན་དབང་ཕྱུག་༽མི༷ན་ཏེ་གཡོ༷་བ་མེ༷ད་པའི་ཕྱི༷ར་རོ།། བད༷ག་གོ་ཞེ་ན། མི༷ན་ཏེ་གལ་ཏེ་བདག་འགའ་ཡོད་ན་ནི། ཞེས་སོགས་ཀྱིས་སྔ༷ར་ནི༷་བཀ༷ག་ཟི༷ན་པའི་ཕྱི༷ར་རོ།། བས༷མ་བྱ་མི༷ན་པ༷་ཡི༷་བྱེ༷ད་པོ༷་ཡ༵ང་། མ་ཡིན་ཏེ་བས༷མ་མི༷ན་བརྗོ༷ད་པ༷ས་ཅི༷་ཞི༷ག་བྱ༷། རྟོག་ཡུལ་ན་མེད་པ་བརྗོད་པར་མི་ནུས་པའི་ཕྱིར་རོ།། 

དེའི་ཕྱིར་དབང་ཕྱུག་དེ༷ས་བསྐྱེ༷ད་པར་འདོ༷ད་པའི་འབྲས་བུའང་ག༷ང་ཞི༷ག་ཡི༵ན་བདག་གོ་ཞེ་ན། བད༷ག་༼ནི༷་༽དེ༷་དང་ས༷་དང་སོ༷གས་པའི་སྒྲས་ཆུ་དང་མེ་དང་རླུང་དང་ནམ་མཁའ་དང་དུས་དང་ཕྱོགས་དང་ཡིད་དེ་བྱ་བ་འབྲས་བུའི་ངོ་བོ་ད༵ང་། བྱེད་པ་པོ་དབ༷ང་ཕྱུ༷ག་གི་༼རྒྱུན་སྔ་ཕྱི་ཆོས་ཅན་འབྲས་བུའི་དངོས་པོ་མ་ཡིན་པར་ཐལ་༽ངོ༷་བོ༷་རྟག༷་པར་ཁས་བླངས་པ་མི༷ན་ན༵མ༼སྟེ་རྟག་པ་ཡིན་པའི་ཕྱིར༽། ཡང་འདིར་བསྐྱེད་བྱ་སྐྱེད་བྱེད་དུ་འདོད་ན་རྟག་པའི་དམ་བཅའ་བུད་དོ།། དེས་ན་ཤེ༷ས་པ༷་༼འབྲས་བུ་ཡིན་ཞེ་ན་ཤེས་པ་ཆོས་ཅན། དབང་ཕྱུག་ལས་སྐྱེས་པ་མ་ཡིན་པར་ཐལ། ༽ཤེ༷ས་བྱ༷་༼མི་རྟག་པ་༽ལ༷ས་སྐྱེ༷ས་༼པའི་ཕྱིར་༽ད༵ང་། 

ཐོ༷ག་མེ༷ད་བདེ༷་སྡུ༷ག་མྱོང་བ་ལ་སོགས་ནི་སེམས་ཅན་གྱི་ལ༷ས་དགེ་མི་དགེ་སྣ་ཚོགས་བསགས་པའི་རྒྱུ་ལ༷ས་འབྲས་བུ་སྣོད་བཅུད་ཀྱི་རྣམ་འགྱུར་དུ་མར་སྣང་བ་ཙམ་ཡི༵ན་གྱི། དབང་ཕྱུག་དེ༷་ཡི༷ས་ག༷ང་ཞི༷ག་བསྐྱེ༷ད་པ༷་སྨྲོ༵ས། ཞེས་དྲིས་པ་སྟེ་དེའི་ནུས་པ་ཅུང་ཟད་ཀྱང་མ་དམིགས་པར་སྟོན་པའོ།། གཞན་ཡང་རྒྱུ༷་དབང་ཕྱུག་རྟག་ལ༷་ཐོ༷ག་མ༷་ཡོ༷ད་མི༷ན་དུ་འདོད་ན༵། འབྲ༷ས་བུ༷༼འི་དངོས་པོ་ལ་ཆོས་ཅན་༽ཐོ༷ག་མ༷ར་འདི་བསྐྱེད་ཀྱི་རྣམ་གཞག་ག༷་ལ༷་ཡོ༵ད་དེ་མེད་པར་འགྱུར་ལ། འདོད་ན་འཇིག་རྟེན་འཆགས་པའི་རྒྱུ་བྱེད་པ་དང་འགལ་ལོ།།

ཐོག་མེད་ཀྱི་རྒྱུ་རྟག་པ་ཡིན་ན་རྟག༷་ཏུ༷་ཅི༷འི་ཕྱི༷ར་འབྲས་བུ་བྱེ༷ད་པ་པོ་མི༷ན་ཏེ༵། བར་མ་ཆད་དུ་བྱེད་དགོས་པ་ལས་རེས་འགའ་བར་ཆད་པ་དང་འགལ་ལོ།། རྟག་ཏུ་བྱེད་མོད་ལྷན་ཅིག་བྱེད་རྐྱེན་མེད་དུས་བར་ཆད་པ་ཡིན་ནོ་ཞེ་ན། འོ་ན་དེ༷་ནི༷་གཞ༷ན་ལ༷་ལྟོ༷ས་པ༷་མི༵ན་པའི་རང་དབང་ཅན་ཉམས་སོ།། སྔར་ནི་དབང་ཕྱུག་དེ༷ས་བྱས༷་མི༷ན་པའི་འགྲོ་བ་གཞ༷ན་ཡོ༷ད་མི༷ན་དུ་ཁས་བླངས་ན༵། རྒྱུ་དེ༷ས་ད་འདི༷་ལྷན་ཅིག་བྱེད་རྐྱེན་སོགས་ག༷ང་ལ༷་ལྟོ༷ས་པ༷ར་འགྱུ༵ར། 

ག༷ལ་ཏེ༷་ལྟོ༷ས་ན༷་རྐྱེན་ཚོ༷གས་པ༷་ཉི༵ད། རྒྱུ༷་ཡི༷ན་འགྱུ༷ར་གྱི༷་དབ༷ང་ཕྱུ༷ག་བྱེད་པོ་མི༵ན། རྒྱུ་ཚོ༷གས་པ་གྲངས་ཚང་ཞིང་གེགས་མེད་ན༷་འབྲས་བུ་མི༷་སྐྱེ༷་དབ༷ང་མེ༷ད་ཅི༵ང་། རྒྱུ་དེ༷་མེ༷ད་པ༷ར་ནི༷་དབང་ཕྱུག་གིས་བསྐྱེ༷ད་པ༷འང་མེ༵ད་དོ།། 

ག༷ལ་ཏེ༷་དབ༷ང་ཕྱུ༷ག་མི༷་འདོ༷ད་བཞི༵ན།། འབྲས་བུ་སྐྱེ་བར་བྱེ༷ད་༼ཅེ་༽ན༷་༼དབང་ཕྱུག་ཆོས་ཅན་རྐྱེན་༽གཞ༷ན་གྱི༷་དབ༷ང་དུ༷་ཐ༵ལ། འོན་ཏེ། འདོ༷ད་པ་ལས་སྐྱེ་ན༷འ༷ང་འདོ༷ད་ལ༷་ར༷ག་ལ༷ས་པས་གཞན་དབང་དུ་འགྱུ༵ར། བྱེ༷ད་ཅིང་འབྲས་བུ་གྲུབ་པ་ཅིག་ཡིན་ན༷འ༷ང་དབ༷ང་ཕྱུ༷ག་རྟག་པ་ག༷་ལ༷་ཡི༵ན་ཏེ་ཐམས་ཅད་འགལ་བའི་ཕྱིར་བདག་ལྟ་ལས་བྱུང་བའི་མངོན་ཞེན་ཙམ་དུ་བས་སོ།། 

དཔྱོད་པ་ལ་སོགས་པའི་རྒོལ་བ་ག༷ང་ད༷ག་རྡུ༷ལ་ཕྲ༷ན་རྟག༷་པའི་ཕུང་པོ་འདུས་པ་ལས་འཇིག་རྟེན་སྐྱེའོ་ཞེས་སྨྲ༷་བ༵། དེ༷་ད༷ག་ཀྱང༷་ནི༷་མི་འཐད་མོད། རྡུལ་དེའང་ཕྱོགས་ཆའི་དབྱེ་བ་ཡིས།། ཞེས་སོགས་སྔ༷ར་བཤད་པས་བཟློ༷ག་ཟི༵ན་ཏེ་རྒྱུ་བཀག་པའི་ཕྱིར་རོ།། གཞན་ཡང་གཙོ༷་བོ༷་༼ནི་རང་བཞིན་གྱི་མིང་གི་རྣམ་གྲངས་རེ་དེའང་མི་འཇིག་པས་༽རྟག༷་པ༷་༼ཡོངས་སུ་གྱུར་པའི་ཚུལ་གྱིས་༽འགྲོ༷་བ༷་ཡི༵ས། རྒྱུ༷་ཡི༷ན་པ༷ར་ནི༷་མུ་སྟེགས་གྲ༷ངས་ཅ༷ན་པ་རྣམས་འདོ༵ད་དོ།། 

དེའང་། སྙི༷ང་སྟོ༷བས་རྡུ༷ལ་དང་མུ༷ན་པ༷་ཞེ༵ས།། བྱ༷་བ༷འི་ཡོ༷ན་ཏ༷ན་བདེ་སྡུག་བཏང་སྙོམས་སུམ་ཆ་མཉམ༷་པ༷་ནི༵། རང་བཞིན་གཙོ༷་བོ༷་ཞེ༷ས་བྱ༷ར་ར༷བ་ཏུ༷་བརྗོ༷ད། ཆ་མི༷་མཉམ༷་པ་ན་འགྲོ༷་བ༷་སྣ་ཚོགས་སྐྱེད་སྡུད་ཀྱི་རྣམ་འགྱུར་འབྱུང་བ་ཡི༷ན་པ༷ར་བརྗོ༷ད་ཅིང་ཁས་ལེན་ཏེ། སྔར་ལེའུ་དྲུག་པའི་སྐབས་སུ། རང་བཞིན་ལས་ཆེན་དེ་ལས་ང་རྒྱལ་ཏེ།། དེ་ལས་ཚོགས་ནི་རྣམ་པ་བཅུ་དྲུག་འབྱུང་། དེ་ལྟར་བཅུ་དྲུག་འབྱུང་བ་དེ་ཡི་ཡང་། དེ་ཙམ་ལྔ་ལས་འབྱུང་བ་རྣམ་ལྔ་འབྱུང་། ཞེས་སོགས་དྲངས་ནས་འདོད་ཚུལ་རྒྱས་པར་བཀོད་པ་བཞིན་ནོ།། 

དེ་ལྟར་གཙོ་བོ་གཅི༷ག་ཏུ་འདོད་ལ༷་རྡུལ་མུན་སྙིང་སྟོབས་ཀྱི་ར༷ང་བཞི༷ན་གསུ༷མ་ཉི༷ད་དུ་ཡང་ཁས་ལེན་པ་ནི༵། རི༷གས་པ་མི༷ན་ཏེ་འགལ་བ་དེ༷ས་ན༷་གཙོ་བོ་དེ༷་བདེན་པར་ཡོ༷ད་པ་མི༵ན་ནོ།། གཙོ་བོ་མེད་པ་དེ༷་བཞི༷ན་དུ་ཡོ༷ན་ཏ༷ན་གསུམ་ཡང་བདེན་པར་ཡོ༷ད་མི༷ན་ཏེ༵། རྡུལ་མུན་སྙིང་སྟོབས་དེ༷་རེ་རེ་ཡ༷ང་སོ༷་སོ༷ར་ཕྱེ་ན་རྡུལ་གྱི་རྡུལ་སོགས་རྣམ༷་པ་གསུ༷མ་གསུམ་དུ་འགྱུར་བའི་ཕྱི༷ར། དེ་བཞིན་གཤེགས་པ་གསང་བའི་{བསླབ་བཏུས་{མདོ་}ལས། གཙོ་བོ་ཡོད་པ་མ་ཡིན་ལ།། གཙོ་བོ་གསུམ་དུའང་མ་ཡིན་ཏེ།། དེ་བཞིན་ཡོན་ཏན་ཡོད་གྱུར་ན།། དེ་དག་རེ་རེའང་གསུམ་གསུམ་སྟེ།། འགྲོ་བ་ལྷག་མ་རྣམ་དགུར་འགྱུར།། ཞེས་གསུངས་པ་ལྟར་རོ།། 

ཡོ༷ན་ཏ༷ན་གསུམ་པོ་མེ༷ད་ན༷་སྒྲ༷་དེ་ཙམ་ལ་སོ༷གས་རྣམ་འགྱུར་རྣམས་ཀྱང༷་། ཡོ༷ད་ཉི༷ད་ཤི༷ན་ཏུ༷་རྒྱ༷ང་རི༷ང་འགྱུ༵ར་ཏེ་རྒྱུ་མེད་ལ་འབྲས་བུ་མི་སྲིད་པའི་ཕྱིར་རོ།། འདི་དག་བདེ་སོགས་དང་ལྡན་པར།། གསལ་བ་གསལ་བར་མཐོང་བ་ཡིན།། ཞེས་འགྲེལ་པར་དྲངས་པ་ལྟར་གྲངས་ཅན་པ་རྣམས་བདེ་སོགས་ཀུན་ཁྱབ་བདེན་པ་གསལ་བར་ཁས་ལེན་ཏེ། དེ་ལྟ་ན་སེམས་མེ༷ད་གོ༷ས་ཀྱི་སྣམ་བུ་དང་ཙན་དན་གྱི་ཕྲེང་བ་ལ༷་སོ༷གས་པ༷་རྣམས་ལ༵འང་། བདེ༷་བ་དང་སོ༷གས་ཀྱི་སྒྲས་སྡུག་བསྔལ་དང་བཏང་སྙོམས་ཀྱི་ཚོར་བ་ཡོ༷ད་པ༷ར་ཐལ་བ་ལས་དེ་ལྟ་བུ་སྲི༷ད་པ༷འ༷ང་མི༵ན་ཏེ་བདེ་སོགས་ནི་སེམས་ཁོ་ནའི་ཆོས་ཡིན་པའི་ཕྱིར་རོ།། 

བདེ་སོགས་ཉིད་མིན་ཡང་སྣམ་སོགས་ཀྱི་དངོ༷ས་རྣམ༷ས་བདེ་སོགས་དེ༷འི་རྒྱུ༷འི་ར༷ང་བཞི༷ན་དུ་གནས་པས་མི་འགལ་ལོ་ཞེ་ན༵། མཁའ་བཞིན་དེས་ན་རྡུལ་ཡང་མེད།།ཅེས་དངོ༷ས་པོ༷་རྣམ༷་དཔྱ༷ད་མ༷་ཟི༷ན་ན༵མ། ཡང་ཁྱོ༷ད་ཀྱི༷་ལུགས་ལ་རྣམ་འགྱུར་ཐམས་ཅད་ཀྱི་རྒྱུ༷་ཡ༷ང་བདེ༷་སོ༷གས་ཀྱི་ངོ་བོ་རྡུལ་མུན་སྙིང་སྟོབས་ཉི༵ད་དུ་འདོད་པའི་ཕྱིར། བདེ་སོགས་དེ༷་ལ༷ས་སྣ༷མ་སོ༷གས་འབྱུ༷ང་བ༷་རིགས་པ་ལས་འདིར་ཕྱིན་ཅི་ལོག་ཏུ་གྱུར་པའི་ཕྱིར་སྔར་གྱི་དམ་བཅའ་དོན་མེ༵ད་དོ།། 

ཅི་སྟེ་སྣ༷མ་སོ༷གས་ལ༷ས་ནི༷་བདེ༷་སོ༷གས་སྐྱེ་བ་ཡི༵ན་ན། སྣམ་སོགས་དེ༷་བདེན་པར་མེ༷ད་པའི་ཕྱི༷ར་ན༷་བདེ༷་སྡུག་སོ༷གས་ཀྱང་མེ༵ད་དོ།། དེ་ལྟར་བདེ༷་སོ༷གས་༼ཆོས་ཅན་༽སྙིང་སྟོབས་རྡུལ་དང་མུན་པའི་རང་བཞིན་རྟག༷་པ༷་ཉི༷ད་དུ༷་ནི༵༼ཡོད་པ་མ་ཡིན་པར་ཐལ༽། ན༷མ་ཡ༷ང་༼ཚད་མས་༽དམི༷གས་པ༷་ཡོ༷ད་མ༷་ཡི༵ན་༼པའི་ཕྱིར་༽ཏེ། སྣམ་སོགས་ཀྱི་རྒྱུ་འབྲས་གང་རུང་དུ་ཁས་བླངས་པའི་ཕྱིར་རོ།། 

ཅི་སྟེ་བདེ༷་སོ༷གས་རྟག་པ་གས༷ལ་བར་ཡོ༷ད་པ་ཉི༷ད་ཡིན་ན༵། ༼བདེ་སོགས་ཆོས་ཅན། བདག་ཏུ་འཛིན་པ་མ་ཡིན་ཏེ། ཡིན་པར་ཐལ། ཅིའི་ཕྱིར་ན་༽ཚོར་བ་གསུམ་པོ་མྱོ༷ང་བ༷་ཅི༷་ཕྱི༷ར་འཛི༷ན་མ༷་ཡི༵ན་ཏེ་རྟག་ཏུ་མྱོང་བར་ཐལ་བ་ལས་སྐབས་འགའ་ཞིག་ཏུ་མ་མྱོང་བའི་ཕྱིར་མི་རྟག་གོ །ཚོར་བ་དེ༷་ཉི༷ད་ཕྲ༷་མོ༷ར་གྱུ༷ར་པས་གསལ་བར་མི་མྱོང་ངོ་ཞེ་ན༷། འོ་ན་དེ༵། ར༷གས་དང་ཕྲ༷་བ༷འ༷ང་གསལ་མི་གསལ་དུ་ཇི༷་ལྟར༷་འཇོག་པ་ཡི༵ན། 

བདེ་བ་སོགས་ར༷གས་པ༷་གསལ་བའི་གནས་སྐབས་དོ༷ར་ན༷ས་ཕྲ༷་བ་མི་མངོན་པར་འགྱུ༷ར་བ༵་ལའོ་ཞེ་ན། ཕྲ༷་ར༷གས་དེ༷་ད༷ག་མི༷་རྟག༷་པ་ཉི༵ད་དོ།། དེ༷་བཞི༷ན་དུ་དེ་ཉིད་ཉི་ཤུ་རྩ་ལྔའི་མཚན་ཉིད་ཅན་དངོ༷ས་པོ༷་ཐ༷མས་ཅ༷ད་ཀྱང༷་། མི༷་རྟག༷་ཉི༷ད་དུ༷་ཅི༷ས་མི༷་འདོ༵ད་དེ་བདེ་སོགས་ཀྱི་རྗེས་སུ་འགྲོ་བའི་ཕྱིར་རོ།། 

དངོས་པོ་ར༷གས་པ༷་གསལ་བའི་ངོ་བོ་བདེ༷་བ་ལ༷ས་གཞ༷ན་མི༷ན་ན༵། དེ་ཉིད་ཀྱིས་བདེ༷་བ༷་གས༷ལ་བར་མི༷་རྟག༷་པ་ཉི༵ད་དུ་གྲུབ་སྟེ་དེ་དག་ངོ་བོ་གཅིག་པའི་ཕྱིར་རོ།། ཁོ་ན་རེ། ག༷ལ་ཏེ༷་རྒྱུ་གསལ་བར་མེ༷ད་པ༷་འག༷འ་ཡ༷ང་ནི༵། འབྲས་བུ་སྐྱེ༷་བ་མི༷ན་ཏེ་མེ༷ད་པའི་ཕྱི༷ར་ནམ་མཁའི་མེ་ཏོག་བཞིན་ནོ་ཞེ༷ས་སྨྲ་ཞིང་དམ་འཆའ་བར་འདོ༷ད་ན༵། ཞེས་ཕྱོགས་སྔ་མ་བཀོད་པའོ།། 

རྒྱུ་ལ་འབྲས་བུ་གས༷ལ་བར་དོན་དུ་མེ༷ད་ཀྱང༷་སྐྱེ༷་བ༷་ཀུན་རྫོབ་ཙམ་ནི༵། ཁྱོ༷ད་མི༷་འདོ༷ད་ཀྱང༷་སྣང་བ་ཙམ་དུ་གན༷ས་པ༷་ཉི༵ད་དེ་ཐ་སྙད་པའི་ཚད་མས་གྲུབ་པའི་ཕྱིར་རོ།། ག༷ལ་ཏེ༷་ཁྱོད་འདོད་པ་བཞིན་རྒྱུ༷་གང་ཡིན་ལ༷་དེའི་འབྲ༷ས་བུ་དོན་དུ་གསལ་བར་གན༷ས་ན༵། ཟ༷ན་ཟ༷་བ་ན་མི༷་གཙ༷ང་བ་ཟ༷་བར་འགྱུ༵ར་རོ།། 

དེ་བཞིན་དུ་རས་བལ་གྱི་ས་བོན་ཡང་རས་ཡུག་ཧ་ཅང་ཐལ་བར་འགྱུར་ཏེ། དེ་ལྟ་ན་ར༷ས་ཀྱི༷་རི༷ན་གྱི༷ས་ར༷ས་བ༷ལ་གྱི༵། ས༷་བོ༷ན་ཉོ༷ས་ལ༷་བགོ༷་བར་གྱི༷ས།། ཞེས་བཞད་གད་མཛད་པའོ།། རྒྱུ་ལ་འབྲས་བུ་གསལ་བར་ཡོད་ཀྱང་འཇི༷ག་རྟེ༷ན་རྨོ༷ངས་པ༷ས་ས་བོན་ལ་རས་གསལ་བར་མ༷་མཐོ༷ང་བས་མི་གོན་ནོ་ཞེ་ན༵། མ་ཡིན་ཏེ། དེ༷་ཉི༷ད་ཤེ༷ས་པ་སེར་སྐྱ་སོགས་ཀྱི༷འང་རྣམ་གཞ༷ག་རས་ཡུག་གོན་པ་དེ༷་ཉི༵ད་ཡིན་པའི་ཕྱིར་རོ།། 

རས་ཡུག་བགོ་བྱར་ཤེ༷ས་པ་དེ༷་འཇི༷ག་རྟེ༷ན་ལ༷་ཡ༷ང་ནི༵། ཡོ༷ད་པ༷ར་ཅི༷་སྟེ༷་མཐོ༷ང་མ༷་ཡི༵ན་ཏེ་མཐོང་བས་ན་ཁྱད་པར་མི་སྣང་ངོ་། འཇི༷ག་རྟེ༷ན་པའི་ཐ་སྙད་བདེན་པར་མེད་པའི་ཕྱིར་༼རས་བལ་ལ་རས་མཐོང་ཡང་༽ཚ༷ད་མ༷་ཉི༷ད་མི༷ན་༼པས་བལ་མི་གྱོན་༽ནོ་ཞེ་ན༵། དེ་ཉིད་ཤེས་པས་གས༷ལ་བར་མཐོ༷ང་བ༷འ༷ང་༼ཆོས་ཅན་མི་གྱོན་པར་ཐལ་༽བདེ༷ན་པ༼འམ་ཚད་མ་༽མ༷་ཡི༵ན་ནོ་ཞེས་རིགས་པ་མཚུངས་ཤིང་། ཐ་སྙད་བདེན་མེད་ཁས་བླངས་པས་ཁྱེད་ཅག་ཀྱང་ཁོ་བོ་ཅག་གི་ཕྱོགས་སུ་ལྷུང་བ་ཡང་ཡིན་ནོ།། 

ག༷ལ་ཏེ༷་ཁྱོད་ཀྱི་ལུགས་ལ་ཐ་སྙད་པའི་ཚ༷ད་མ༷་དོན་དམ་པར་ཚ༷ད་མ་མི༷ན་ན༵། ཚད་མིན་གྱི་བློ་དེ༷ས་གཞ༷ལ་བའི་འབྲས་བུ་བརྫུ༷ན་པ༷ར་མི༷་འགྱུ༷ར་ར༵མ། དེ༷་ཉི༷ད་དུ༷་ན༷་དངོས་པོ་སྟོ༷ང་པ༷་ཉི༵ད། བསྒོ༷མ་པ༷་བརྫུན་པ་དེ༷འི་ཕྱི༷ར་ཆོས་ཐམས་ཅད་རང་བཞིན་མེད་པར་དཔྱོད་པའི་ཚད་མ་ཡང་མི༷་འཐ༷ད་པར་འགྱུ༵ར་རོ་ཞེ་ན། 

སྐྱོན་མེད་དེ། ཀུན་རྫོབ་ཙམ་དུ་རྟོག་པས་བརྟག༷ས་པའི་དངོ༷ས་ལ༷་བདེན་མེད་དུ་འཇལ་བའི་བློས་མ༷་རེ༷ག་པ༵ར། སྣང་བ་དེ༷་ཡི༷་དངོ༷ས་པོ་བདེན་མེ༷ད་འཛི༷ན་མ༷་ཡི༵ན། དེ༷་ཕྱི༷ར་བརྫུ༷ན་པའི་དངོ༷ས་ག༷ང་ཡི༵ན། དེ༷་ཡི༷་དངོ༷ས་པོ་བདེན་པར་མེ༷ད་པས་གས༷ལ་བར་བརྫུ༵ན། ཡང་སྟོང་ཉིད་བསྒོམ་པ་ལ་མི་འཐད་པ་མེད་དེ་ཀུན་རྫོབ་བདེན་མེད་དུ་མ་དཔྱད་ན་སྟོང་ཉིད་རྟོགས་པའི་གེགས་ཡིན་པའི་ཕྱིར་རོ།། 

དེ༷ས་ན༷་རྨི༷་ལ༷མ་༼གྱི་༽བུ༷་༼ཡང་བརྫུན་ལ་༽ཤི༷་༼བ་ཡང་བརྫུན་ཡིན་༽ལ༵།། དེ༷་༼བུ་ཡོད་བཞིན་དུ་༽མེ༷ད་སྙམ༷་པའི་རྣམ༷་རྟོ༷ག་ནི༵།། དེ༷་ཡོ༷ད་རྣམ༷་པ༷ར་རྟོ༷ག་པ༷་ཡི༵།། གེ༷གས་ཀྱང་ཡི༷ན་ལ་རྨི་ལམ་དེ༷་ཡ༷ང་བརྫུ༷ན་པ༷་ཡི༵ན་པ་མི་འགལ་བ་བཞིན་ནོ།། 

དེ༷་བ༷ས་དེ༷་ལྟར༷་རྣམ༷་དཔྱ༷ད་ན༵།། དངོས་པོ་འག༷འ་ཡ༷ང་རྒྱང་འཕེན་པ་སྨྲ་བ་ལྟར་རྒྱུ༷་མེ༷ད་ཡོ༷ད་མ༷་ཡི༵ན། གྲངས་ཅན་པ་སྨྲ་བ་ལྟར་དངོས་པོ་སོ༷་སོ༷་བ༷འ༷མ་དཔྱོད་པ་བ་སྨྲ་བ་ལྟར་རྡུལ་ཕྲན་རྟག་པ་འདུ༷ས་པ༷་ཡི༵། རྐྱེ༷ན་རྣམ༷ས་ལ༷་ཡ༷ང་འབྲས་བུ་གསལ་བར་གན༷ས་མ༷་ཡི༵ན། 

ཟད་བྱེད་པ་སྨྲ་བ་ལྟར་དུས་གསུམ་རྫས་གྲུབ་ཀྱང་མ་ཡིན་པས་ཡུལ་དུས་གཞ༷ན་ན༷ས་འོ༷ངས་པ༷འ༷ང་མ༷་ཡི༷ན་ལ༵། སྐད་ཅིག་ཙམ་ཡང་མི་རྟག་པས་ད་ལྟར་བ་གན༷ས་པ༷་མ༷་ཡི༷ན་ཞིང་འདས་པར་འགྲོ༷་བ་ཡང་བདེན་པ་མ༷་ཡི༵ན་མོད། འོན་ཀྱང་རྨོ༷ངས་པ༷ས་བདེ༷ན་པ༷ར་ག༷ང་བྱས༷་ཀྱི་ཀུན་རྫོབ་འཁྲུལ་སྣང་ཙམ་འདི༵། རྒྱུ༷་མ༷་ལ༷ས་ནི༷་ཁྱད༷་ཅི༷་ཡོ༵ད་དེ་རྐྱེན་ལས་བྱུང་བ་ཙམ་མོ།། 

སྒྱུ༷་མ༷ས་སྤྲུ༷ལ་པ༷་ག༷ང་ཡི༷ན་ད༵ང་། ཀུན་རྫོབ་རྒྱུ༷་རྣམ༷ས་ཀྱི༷ས་ནི༷་ག༷ང་སྤྲུ༷ལ་༼ཞིང་བསྐྱེད་པའི་འབྲས་བུ་༽པ༵། དེ༷་ནི༷་༼སྐྱེ་བ་༽ག༷ང་ན༷ས་འོ༷ངས་འགྱུ༷ར་ཞི༵ང་། ༼འཇིག་པ་༽ག༷ང་དུ༷་འགྲོ༷་བ༷འ༷ང་བརྟག༷་པ༷ར་གྱི༵ས།། ཞེས་པ་སྟེ། ཡུམ་ལས། གཟུགས་ནི་གང་ནས་ཀྱང་འོང་བ་མེད། གང་དུ་ཡང་འགྲོ་བ་མེད། གར་ཡང་གནས་པར་འགྱུར་བ་མེད་དོ།། ཞེས་སོགས་རྣམ་མཁྱེན་གྱི་བར་རྒྱས་པར་གསུངས་སོ།། 

དེས་ན་ཀུན་རྫོབ་ག༷ང་ཞི༷ག་འཁྲུལ་ཤེས་ག༷ང་དང་ཉེ༷་བ༷་ཡི༵ས། མཐོ༷ང་འགྱུ༷ར་འཁྲུལ་རྟོག་དེ༷་མེ༷ད་ན༷་སྣང་བ་ཙམ་དུའང་བདེན་མི༷ན་པ༵། བཅོ༷ས་བུ༷་གློ་བུར་བ་མེ་ལོང་གི་གཟུ༷གས་བརྙ༷ན་དང་ཆུ་ཟླ་སྨིག་རྒྱུ་སོགས་དང་མཚུ༷ངས་པ༵། དེ༷་ལ༷་བརྟགས་ན་བདེ༷ན་པ་ཉི༷ད་ཇི༷་ལྟར༷་ཡོ༵ད། ཅེས་པ་སྟེ་རྣམ་དཔྱོད་ཤེས་རབ་ཀྱི་སྣང་བ་སྒྱུ་མའི་གནས་ལུགས་རྟོགས་པར་གྱུར་ཅིག 

།ཅི་སྟེ་དངོ༷ས་པོ༷་བདེན་པ་ཡོ༷ད་པ༷ར་གྱུ༷ར་པ༷་མཐའ་གཅིག་ཏུ་གྲུབ་པ་ཡིན་ན་དེ་ལ༵། རྒྱུ༷་ཡི༷ས་དགོ༷ས་པ༷་ཅི༷་ཞི༷ག་ཡོ༵ད་དེ་གྲུབ་ཟིན་རྒྱུ་ལ་མི་ལྟོས་པའི་ཕྱིར་རོ།། འོ༷ན་ཏེ༷་དེ༷་ནི༷་མེ༷ད་པའི་མཐའ་གཅིག་ཏུ་ངེས་ན༷་ཡ༵ང་། རྒྱུ༷་ཡི༷ས་དགོ༷ས་པ༷་ཅི༷་ཞི༷ག་ཡོ༵ད་དེ་མེད་པ་ནི་རྒྱུ་རྐྱེན་གྱིས་བསྐྱེད་མི་ནུས་པའི་ཕྱིར་རོ།། 

མ་གྲུབ་པ་མ་ཡིན་ཏེ། བྱེ༷་བ༷་བརྒྱ༷་ཕྲ༷ག་རྒྱུ༷་ཡི༷ས་ཀྱང༷་། དངོ༷ས་པོ༷་མེ༷ད་པ༷་བསྒྱུ༷ར་དུ༷་མེ༵ད་པའི་ཕྱིར་རོ།། མེད་པའི་གན༷ས་སྐབ༷ས་དེ༷་ཡང་དངོ༷ས་པོ་ཇི༷་ལྟར༷་ཡི༵ན་ཏེ་ཕན་ཚུལ་འགལ་བའི་ཕྱིར་རོ།། དངོ༷ས་གྱུ༷ར་གཞ༷ན་ཡ༷ང་དངོས་མེད་ག༷ང་ཞི༷ག་ཡི༵ན་ཏེ་དེ་དག་གཞི་མཐུན་མི་སྲིད་པའི་ཕྱིར་རོ།། 

གཉི་ག་མེ༷ད་ཚེ༷་དངོ༷ས་ཡོ༷ད་སྲི༷ད་མི༷ན་ན༵། དངོ༷ས་པོ༷་ཡོ༷ད་པ༷ར་ན༷མ་ཞི༷ག་འགྱུ༵ར།། འགལ་ཟླ་དངོ༷ས་པོ༷་སྐྱེ༷ས་པ༷ར་མ༷་གྱུ༷ར་ན༵། དངོ༷ས་མེ༷ད་དང་ནི༷་འབྲ༷ལ་མི༷་འགྱུ༵ར།། 

དངོ༷ས་མེ༷ད་དང་ནི༷་མ༷་བྲ༷ལ་ན༵།། དངོ༷ས་པོ༷་ཡོ༷ད་པའི་སྐབ༷ས་མི༷་སྲི༵ད་དེ་དེ་དག་ཕན་ཚུན་སྤངས་འགལ་ཡིན་པའི་ཕྱིར་རོ།། དངོས་མེད་དངོས་པོར་མི་འགྱུར་བར་མ་ཟད་དངོ༷ས་པོ༷འ༷ང་དངོས་པོ་མེ༷ད་པ༷ར་འགྱུ༷ར་མི༷ན་ཏེ༵། འགྱུར་ན་དངོས་པོ་གཅིག་ཉིད་ཡོད་མེད་ཀྱི་ར༷ང་བཞི༷ན་གཉི༷ས་སུ༷་ཐ༷ལ་བར་འགྱུ༷ར་བ་ལས་དེ་འདྲ་མི་སྲིད་པའི་ཕྱི༵ར་རོ།། 

དེ༷་ལྟར༷་བརྗོད་པའི་རིམ་པས་ཀུན་རྫོབ་སྒྱུ་མ་ལྟ་བུའི་སྣང་བ་བདེན་མེད་དུ་གཏན་ལ་ཕབ་ནས་ཆོས་ཐམས་ཅད་སྟོང་པ་ཉིད་དུ་རོ་གཅིག་པ་དོན་དམ་པའི་ཕྱོགས་ལ་འག༷ག་པ༷་ཡོ༷ད་མི༷ན་ཞི༵ང་། དངོ༷ས་པོ༷འ༷ང་ཡོ༷ད་མི༷ན་དེ༷་ཡི༷་ཕྱི༷ར།། འགྲོ༷་བ༷་འདི༷་ད༷ག་ཐ༷མས་ཅ༷ད་ཀྱི་ཆོས་ཉིད་དེ་བཞིན་ཉིད་ནི༵། རྟག༷་ཏུ༷་མ༷་སྐྱེ༷ས་པ་དང་མ༷་འག༷གས་པ་ཉི༵ད་ཡིན་ཏེ། བཅོམ་ལྡན་འདས་ཀྱིས་ཀྱང་། དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་ཡང་རུང་སྟེ་ཆོས་རྣམས་ཀྱི་ཆོས་ཉིད་ནི་གནས་པ་ཡིན་ལ། ཆོས་མཉམ་པ་ཉིད་དང་ཆོས་གནས་པ་ཉིད་དང་ཆོས་ཀྱི་དབྱིངས་ཉིད་དང་དེ་བཞིན་ཉིད་དང་ཕྱིན་ཅི་མ་ལོག་པའི་དེ་བཞིན་ཉིད་དང་། ཞེས་གསུངས་པ་འགྲེལ་པར་དྲངས་ཤིང་། ཆོས་ཡང་དག་པར་སྡུད་པ་ལས་ཀྱང་། རིགས་ཀྱི་བུ། དེ་བཞིན་ཉིད་དེ་བཞིན་ཉིད་ཅེས་བྱ་བ་ནི་སྟོང་པ་ཉིད་ཀྱི་ཚིག་བླ་དྭགས་ཏེ་དེ་ནི་མི་སྐྱེ་མི་འགག་གོ། ཞེས་སོགས་གསུངས་པའི་ཕྱིར་རོ།། 

རང་བཞིན་སྟོང་པ་ཉིད་ཀྱི་ཕྱིར་འགྲོ༷་བ༷་རྨི༷་ལ༷མ་༼ན་མེད་བཞིན་དུ་སྣ་ཚོགས་མྱོང་བ་༽ལྟ༷་བུ༷་སྟེ༷། རྣམ༷་པ༷ར་དཔྱ༷ད་ན༷་ཆུ༷་ཤི༷ང་འདྲ༵།། ༼སྒྲིབ་གཉིས་སྤངས་པས་གྲོལ་བའི་༽མྱ༷་ང༷ན་འད༷ས་དང་༼ཉོན་མོངས་ཀྱི་འཆིང་བ་ལས་མ་གྲོལ་བའི་མྱ་ངན་ལས་༽མ༷་འད༷ས་པ༷འ༵ང་། དེ༷་ཁོ་ན་ཉི༷ད་དུ༷་ནི༷་ཁྱད༷་པ༷ར་མེ༵ད་དེ། སངས་རྒྱས་རྣམས་དང་སེམས་ཅན་ཁམས།། དོན་གྱིས་དེ་དག་ཁྱད་པར་མེད།། བདག་ཉིད་དང་ནི་གཞན་དག་ཀྱང་། དེ་དང་མཉམ་པར་ཁྱོད་བཞེད་ལགས།། ཞེས་འགྲེལ་ཆེན་དུ་དྲངས་པ་ལྟར་ཡིན་ལ། འོན་ཀྱང་རྣམ་པ་ཐམས་ཅད་དུ་ཁྱད་མེད་པ་ནི་མ་ཡིན་ཏེ་ཀུན་རྫོབ་ཏུ་ཁྱད་པར་ཡོད་པ་ལན་གྲངས་དུ་མ་བསྟན་པའི་ཕྱིར་རོ།། 

དེ༷་ལྟར༷་༼དངོས་པོ་རྣམས་རང་བཞིན་གྱིས་༽སྟོ༷ང་པའི་དངོ༷ས་རྣམ༷ས་ལ༵།། ༼འཇིག་རྟེན་ཆོས་བརྒྱད་ལས་རྙེད་པ་༽ཐོ༷བ་པ༷་ཅི༷་ཡོ༷ད་༼རྙེད་པ་གཞན་ལ་༽ཤོ༷ར་ཅི༷་ཡོ༵ད།། ༼གང་ཟག་༽ག༷ང་གི༷ས་རི༷མ་གྲོ༷་༼སྟེ་མཆོད་པའམ་བསྟོད་པ་༽བྱས༷་པ༷འ༵མ།། ཡོ༷ངས་སུ༷་བརྙ༷ས་༼པས་ཏེ་སྨད་པའམ་གནོད་པ་བྱས་༽པ༷འ༷ང་ཅི༷་ཞི༷ག་ཡོ༵ད།། 

བདེ༷་བ༷འ༷མ་སྡུ༷ག་བསྔ༷ལ་ག༷ང་ལ༷ས་ཡི༵ན།། ༼མ་གྲགས་པ་ལ་༽མི༷་དག༷ར་ཅི༷་ཡོ༷ད་༼གྲགས་པ་ལ་༽དག༷ར་ཅི༷་ཡོ༵ད།། ཅེས་པ་སྟེ། ཆོས་ཡང་དག་པར་སྡུད་པའི་མདོ་ལས། སྟོང་ཉིད་སྨྲ་བ་ནི་མི་གནས་པའི་ཕྱིར་འཇིག་རྟེན་གྱི་ཆོས་རྣམས་ཀྱིས་མི་འཕྲོགས་ཏེ། དེ་ཐོབ་པས་དགའ་བ་ཡང་མེད་ཤོར་བས་མི་དགའ་བ་ཡང་མེད། གྲགས་པས་ཡི་སོས་པ་ཡང་མེད་མ་གྲགས་པས་སྲོ་ཤི་བ་ཡང་མེད། སྨད་པས་ཞུམ་པ་ཡང་མེད་བསྟོད་པས་དགའ་བར་སེམས་པ་ཡང་མེད། བདེ་བས་ཆགས་པར་འགྱུར་བ་ཡང་མེད་སྡུག་བསྔལ་བས་ཡིད་འབྱུང་བར་འགྱུར་བ་ཡང་མེད་དེ། ཞེས་གསུངས་པ་ལྟ་བུའོ།། དེ༷་ཉི༷ད་དུ༷་ནི༷་བཙ༷ལ་བྱས༷་ན༵།། སྟོང་ཉིད་ལས་གཞན་མི་རྙེད་པས་གང་ཟག་ག༷ང་ཞི༷ག་སྲེ༷ད་ཅི༷ང་ཞེན་ཡུལ་ག༷ང་ལ༷་སྲེ༵ད་དེ་བདག་དང་བདག་གིར་འཛིན་པའི་གནས་མེད་དོ།།

དཔྱ༷ད་ན༷་གསོ༷ན་པོ༷འི་འཇི༷ག་རྟེ༷ན་འདི༵།། བདེན་པར་མ་གྲུབ་པའི་ཕྱིར་ག༷ང་ཞི༷ག་འདི༷ར་ནི༷་འཆི༷་འགྱུ༷ར་ཏེ༵། འབྱུ༷ང་འགྱུ༷ར་སྐྱེ་བ་ག༷ང་ཡི༷ན་བྱུ༷ང་གྱུ༷ར་སྐྱེས་ཟིན་ཡང་ག༵ང་། ༼སྡུག་པའི་༽གཉེ༷ན་དང་༼མཛའ་བའི་༽བཤེ༷ས་ཀྱང༷་ག༷ང་ཞི༷ག་ཡི༵ན།། 

འདིར་ཆོས་ཐ༷མས་ཅ༷ད་༼དེ་ཁོ་ནར་སྟོང་པ་ཉིད་ཡིན་པའི་ཕྱིར་༽ན༷མ་མཁ༷འ་འདྲ༷་བར་ནི༵། གཞུང་རྩོམ་པ་པོ་བད༷ག་དང་འདྲ༷་བ་རྣམས་ཀྱིས༷་རྟོགས་ཤིང་ཡོ༷ངས་སུ༷་གཟུ༷ང་བར་གྱི༵ས། ཞེས་པ་སྟེ། བདག་མེད་རྟོགས་པའི་ཤེས་རབ་ལེགས་པར་གྲུབ་བོ།། དེ་ལྟར་མ་རྟོགས་པའི་སེམས་ཅན་སྙིང་རྗེ་སྟེ་ཚེ་འདིར་བད༷ག་ཉི༷ད་བདེ༷་བར་འདོ༷ད་རྣམ༷ས་ཀྱང༷་། ཐབས་ལ་རྨོངས་པས་འཐ༷བ་དང་སྤྲོ༷་བ༷འི་རྒྱུ༷་ད༷ག་གི༵ས། རིམ་པ་ལྟར་

༼རྙེད་བཀུར་སོགས་དང་བྲལ་བས་༽ར༷བ་ཏུ༷་འཁྲུ༷ག་དང་༼རྙེད་བཀུར་སོགས་བྱུང་བས་༽དག༷འ་བར་བྱེ༵ད། དེ་དག་གི་དབང་གིས་༼སྡུག་པ་དང་བྲལ་བའི་༽མྱ༷་ང༷ན་དང་འབ༷ད་རྩོ༷ལ་༼གྱིས་ངལ་བ་༽དང་༼རྙེད་བཀུར་སོགས་དང་བྲལ་ན་༽རྩོ༷ད་པ༷་ད༵ང་། ཕ༷ན་ཚུ༷ན་༼རྐང་ལག་སོགས་༽གཅོ༷ད་༼པ་༽དང་༼ལུས་ལ་མཚོན་གྱིས་༽འབི༷གས་པ༷་ད༵ང་། སྡི༷ག་༼པ་མི་དགེ་བའི་ལས་རྣམས་༽ད༷ག་གི༷ས་ནི༷་ཚེ༷གས་༼དཀའ་བ་༽ཆེ༷ན་༼པོས་༽འཚོ༵་བའི་ཕྱིར་རོ།།

སེམས་ཅན་རྣམས་བདེ༷་འགྲོ༷ར་འཁོར་བ་ཐོག་མེད་ཀྱི་བར་ལ་ཡ༷ང་དང་ཡ༷ང་འོ༷ངས་ཏེ༵། བ༷དེ་བ༷་མ༷ང་པོ༷་སྤྱ༷ད་སྤྱ༷ད་ན༵ས།། སྙིང་པོ་མ་ལོངས་པར་སྡིག་པའི་དབང་དུ་གྱུར་པས་ཤི༷་ན༷ས་ང༷ན་སོ༷ང་སྡུ༷ག་བསྔ༷ལ་ནི༵། ཡུ༷ན་རི༷ང་༼ལ་བཟོད་པར་མི་ནུས་པའི་༽མི༷་བཟ༷ད་རྣམ༷ས་སུ༷་ལྟུ༵ང་དགོས་པས་ཕྱི་མར་ཡང་སྙིང་རྗེའོ།། 

འཁོར་བའི་རང་བཞིན་བསམས་ནའང་སྙིང་རྗེ་སྟེ། སྲི༷ད་པ༷་ན༷་ནི༷་ལྟུང་བའི་གཡ༷ང་ས༷་མ༵ང་ལ། དེ༷ར་ནི༷་འདི་ལས་ཐར་པའི་ཐབས་དེ༷་ཁོ་ན་ཉི༷ད་རྟོགས་པ་མང་བ་མི༷ན་པ་འདི༷་འདྲ༵་བར་གནས་པའི་ཕྱིར་དང་། སྲིད་པ་དེ༷ར་ཡ༷ང་མ་རིག་པ་དང་ཤེས་རབ་ཕ༷ན་ཚུ༷ན་འག༷ལ་བ༷ས་ན༵། སྲི༷ད་ན༷་རྣམ་དཔྱོད་ཀྱི་དེ༷་ཉི༷ད་འདི༷་འདྲ༷་ལ་བློ་འཇུག་པ་ཙམ་ཡང་མེ༵ད་པའི་ཕྱིར་རོ།། 

སྲིད་པ་དེ༷ར་ཡ༷ང་༼སྡུག་བསྔལ་གཞན་གྱི་དཔེར་བརྗོད་མི་ནུས་༽དཔེ༷་མེ༷ད་༼བཟོད་པར་དཀའ་བས་༽མི༷་བཟ༷ད་པ༵འི། སྡུ༷ག་བསྔ༷ལ་༼ཐེག་ཆེན་མ་རྟོགས་པས་ཐར་མི་ནུས་པའི་ཕྱིར་༽རྒྱ༷་མཚོ༷་༼ནད་ཞི་བའི་དོན་དུ་དགེ་བ་མི་བྱེད་པར་སྨན་ཁབ་དུས་ཆད་པ་མེད་པས་རྣམ་སྨིན་༽མཐ༷འ་ལ༷ས་འད༵ས་པས་རྒལ་དཀའ་ལ། དེ༷ར་ནི༷་དེ༷་ལྟར༷་འཁོར་ཡང་གཉེན་པོ་སྟོ༷བས་ཆུ༷ང་ཞི༵ང་། དེ༷ར་ནི༷་ཚེ༷་ཡ༷ང་ཐུ༷ང་བ༷་ཉི༵ད་ཀྱིས་འབད་ལོང་མེད་པ་སྙིང་རྗེའོ།། 

དེ༷ར་ལོང་ཅུང་ཟད་བྱུང་ཡ༷ང་གསོ༷ན་དང་ན༷ད་མེ༷ད་ཀྱི༷། བྱ་བྱེ༷ད་༼དེ་རྟོགས་པ་༽དང་བཀྲེ༷ས་དང་༼ལམ་གྱི་དུབ་པ་སོགས་ཀྱིས་༽ང༷ལ་བ༷་ད༵ང་། གཉི༷ད་དང་༼ལོག་པའམ་རྨི་ལམ་རྣམ་པར་༽འཚེ༷་དང་དེ༷་བཞི༷ན་དུ༵།། བྱི༷ས་༼པ་སོ་སོའི་སྐྱེ་བོ་༽དང་འགྲོ༷གས་པ༷་༼བདག་སྟོད་གཞན་སྨོད་ལ་སོགས་པ་༽དོ༷ན་མེ༷ད་ཀྱི༷ས།། 

ཚེ༷་༼འདིར་༽ནི༷་༼དགེ་བ་མ་བྱས་པས་འབྲས་བུ་༽དོ༷ན་མེ༷ད་མྱུ༷ར་འད༷འ་ཡི༵།། རྣམ༷་དཔྱོ༷ད་ཤེས་རབ་ཤི༷ན་ཏུ༷་རྙེ༷ད་པ༷ར་དཀ༵འ་བ་སྙིང་རྗེའོ།། སྲིད་པ་དེ༷ར་གཞན་ཡ༷ང་ཐོག་མེད་ནས་རྣམ༷་གཡེ༷ང་གོ༷མས་སྟོབས་ཆེས་པ༷་ནི༵། བཟློ༷ག་པའི་ཐ༷བས་ནི༷་ག༷་ལ༷་ཡོ༵ད།། 

དེ༷ར་ཡ༷ང་ང༷ན་སོ༷ང་ཆེ༷ན་པོ༷ར་ནི༵།།ལྟུ༷ང་ཕྱི༷ར་བདུ༷ད་ལས་སྡིག་པ་ལ་ནི༷་བརྩོ༷ན་པ༷ར་བྱེ༷ད། ༼གནས་སྐབས་༽དེ༷ར་ནི༷་༼ཡང་དག་པའི་ལྟ་བའི་མི་མཐུན་ཕྱོགས་༽ལོ༷ག་པའི་ལ༷མ་༼རྒྱང་འཕེན་པ་སོགས་༽མ༷ང་ཞི༵ང་། ཡང་དག་པའི་ལམ་ལ་༼ལམ་ཡིན་ནམ་མ་ཡིན་སྙམ་པའི་༽ཐེ༷་ཚོ༷མ་སྐྱེས་པ་ལ༷ས་ཀྱང༷་བརྒ༷ལ་དཀ༷འ་སྟེ༵་སྙིང་རྗེའོ།། 

སླ༷ར་ཡ༷ང་མཐའ་མེད་འཁོར་བར་འཁྱམ་དུས་༼མི་ཁོམ་པ་བརྒྱད་སྤངས་པའི་༽ད༷ལ་བ༷་རྙེ༷ད་དཀ༷འ་ཞི༵ང་། སང༷ས་རྒྱ༷ས་འབྱུ༷ང་བ་ལ་སོགས་པའི་འབྱོར་པ་རྙེ༷ད་པའང་ཤི༷ན་ཏུ༷་དཀ༵འ། གལ་ཏེ་རྙེད་ཀྱང་འདོད་པ་དང་སྲེད་པ་ལྟ་བ་དང་མ་རིག་པ་སྟེ་ཉོ༷ན་མོ༷ངས་པའི་ཆུ༷་བོ༷་བཞི་པོ་སྤང༷་དཀ༷འ་སྟེ༵། འདི་དག་ནི་རྒྱུན་གྱིས་འོག་ཕྱོགས་འབའ་ཞིག་ཏུ་འཁྱེར་བའི་ཕྱིར་ཨེ༷་མ༷་སྡུ༷ག་བསྔ༷ལ་བརྒྱུ༷ད་པ༷ར་འགྱུ༵ར་བ་སྙིང་རྗེའོ།། 

དེ༷་ལྟར༷་ཤི༷ན་ཏུ༷་སྡུ༷ག་བསྔ༷ལ་ཡ༵ང་། ར༷ང་སྡུ༷ག་རང་གིས་མི༷་མཐོ༷ང་ག༷ང་ཡི༷ན་པ༵།། སྡུ༷ག་བསྔ༷ལ་ཆུ༷་བོ༷ར་གན༷ས་པའི་སེམས་ཅན་འདི༷་ད༵ག །ཀྱི༷་ཧུ༷ད་མ་རུང་བར་གྱུར་པ་ལ་སྙིང་རྗེ་ཅན་གྱིས་མྱ༷་ང༷ན་གྱི་ཁུར་བཀུར་ཏེ་གཞན་དོན་སྤྱོད་པ་ལ་བརྩོན་པ་བྱ༷་བར་འོ༵ས་སོ།། 

རང་སྡུག་མི་མཐོང་བ་ནི་དཔེ༷ར་ན༷་འག༷འ་ཞི༷ག་ཡ༷ང་ཡ༷ང་ཁྲུ༵ས། བྱས༷་ཏེ༷་ཡ༷ང་ཡ༷ང་མེ༷ར་འཇུ༷ག་པ༵།།་དེ༷་ལྟར༷་ཤི༷ན་ཏུ༷་སྡུ༷ག་བསྔ༷ལ་བ༵།། སྤེལ་བར་གན༷ས་ཀྱང༷་བད༷ག་ཉི༷ད་ཚ་བ་ན་ཁྲུས་དང་གྲང་བ་ན་མེ་ལ་འཇུག་པར་དབང་ངོ་ཞེས་བདེ༷ར་རློ༷མ་བཞི༵ན་ནོ།། 

དེ༷་ལྟར༷་བརྗོད་པའི་རིམ་པས་ཡ་ང་བའི་འཁོར་བར་འཁྱམ་ཡང་ན་ཚོད་འཁོགས་པའི་རྒ༷་བ་དང་སྲོག་འགགས་པས་འཆི༷་བ་མེ༷ད་པ༵། བཞི༷ན་དུ༷་སྡིག་པ་སྤྱོ༷ད་པ༷ས་གན༷ས་རྣམ༷ས་ལ༵། དང་པོ༷་ཉི༷ད་དུ༷་རང་གིས་རང་བས༷ད་ཅིང་བཅོམ་བྱས༷་ན༵ས། ང༷ན་སོ༷ང་དུ་རྒུད་པའི་སྡུ༷ག་བསྔ༷ལ་མི༷་བཟ༷ད་འོ༵ང་བ་སྙིང་རྗེའོ།། 

དེ༷་ལྟར༷་སྡུ༷ག་བསྔ༷ལ་མེ༷ས་གདུ༷ངས་༼པའི་སེམས་ཅན་རྣམས་༽ལ༵།། བསོ༷ད་ན༷མས་སྤྲི༷ན་ལ༷ས་ལེ༷གས་བྱུ༷ང་བ༵།། ར༷ང་རང་གི༷་བདེ༷་བ༷འི་ཚོ༷གས་ཇི་ལྟར་འོས་པའི་ཆ༷ར་གྱི༷ས། སོ་སོའི་སྡུག་བསྔལ་མེ་ཚོགས་ཞི༷་ཞིང་བདེ་བས་ཚིམ་པ་བྱེ༷ད་པའི་འཕྲིན་ལས་སྟོབས་དང་ལྡན་པ༷ར་བད༷ག་ན༷མ་ཞི༷ག་འགྱུ༵ར། ཞེས་སྨོན་པའོ།།

དེ་བཞིན་དུ་བདག་ན༷མ་ཞི༷ག་དམི༷གས་པ༷་མེ༷ད་ཚུ༷ལ་དུ༵། གུ༷ས་པ༷ས་བསོ༷ད་ན༷མས་ཚོ༷གས་བས༷གས་ཏེ༵།། དམི༷གས་འཛིན་རྟོག་པ༷ས་ཕུ༷ང་བར་གྱུ༷ར་རྣམ༷ས་ལ༵། ཟབ་མོ་སྟོ༷ང་པ༷་ཉི༷ད་ནི༷་སྟོ༷ན་པ༷ར་འགྱུ༵ར། ཞེས་པ་སྟེ། མྱུར་བ་ཉིད་དུ་དེ་ལྟར་གྱུར་ཅིག་ཅེས་པའི་དོན་ནོ།། 

བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། ཤེ༷ས་ར༷བ་ཀྱི༷་ཕ༷་རོ༷ལ་ཏུ༷་ཕྱི༷ན་པའི་ལེ༷འུ༷་སྟེ༷་དགུ༷་པ༷འོ༵།།

༈ ལེའུ་བཅུ་པ། ཡོངས་སུ་བསྔོ་བ།༈ 

དེ་ལྟར་རྩོམ་པའི་བྱ་བ་ལེགས་པར་མཐར་ཕྱིན་པའི་རྗེས་སུ་བསྔོ་བ་སྨོན་ལམ་འབྲེལ་བས་༼ཞི་བ་ལྷ་༽བད༷ག་གི༷ས་༼སྐྱོན་ཐམས་ཅད་སྤངས་ཡོན་ཏན་ཐམས་ཅད་གློ་པ་ལ་གནས་པའི་དེ་ཉིད་ཀྱི་ཡེ་ཤེས་ཐམས་ཅད་མཁྱེན་པ་ཉིད་ནི་༽བྱང་ཆུབ་༼དེའི་ཆེད་དུ་༽སྤྱོ༷ད་པ༷་༼སྦྱིན་སོགས་ལ་གོམས་པ་༽ལ༵། འཇུ༷ག་པ༷་༼སྔར་བསྟན་པ་དང་འཆད་འགྱུར་དང་བཅས་པ་༽རྣམ༷་པ༷ར་བས༷མས་ནས་གཞུང་དུ་བཀོད་པ༷་ཡི༵། དགེ༷་བ༷་༼བདག་ལ་༽ག༷ང་༼བྱུང་བ་༽དེ༷ས་འགྲོ༷་བ༷་༼སྟེ་སྐྱེ་བོ་༽ཀུ༵ན།། བྱང་ཆུབ་སྤྱོ༷ད་ལ༷་འཇུ༷ག་པ༷ར་༼ཏེ་ཚིག་བློ་ལ་ལེན་དོན་ཡིད་ལ་བསྒོམས་པས་མཛེས་པར་༽ཤོ༵ག།་ཅེས་རྒྱུ་ལམ་ལ་འཇུག་པར་སྨོན་པ་སྟེ་འབྲས་བུ་སངས་རྒྱས་འཐོབ་པ་ལ་མི་འཁྲུལ་བའི་མཐར་ཐུག་གི་སྨོན་ལམ་ཡང་བསྟན་པ་ཡིན་ནོ།།

གནས་སྐབས་སུ་ཡང་སྐྱེས་བུ་ཆེན་པོ་རྣམས་ནི་གཞན་དོན་ལྷུར་མཛད་ཅིང་ལྷག་པར་ཡང་སྡུག་བསྔལ་ཅན་ལ་ཐུགས་བརྩེ་བའི་ཕྱིར་༼ཤར་ལ་སོགས་པའི་༽ཕྱོ༷གས་རྣམ༷ས་ཀུ༷ན་ན༷་ལུ༷ས་དང་སེ༵མས། རིམ་པ་ལྟར་སྡུ༷ག་བསྔ༷ལ་༼ཏེ་གནོད་པ་དང་༽ན༷ད་པ༷་༼ནི་གདུང་བ་ཕོངས་པ་གྲངས་༽ཇི༷་སྙེ༷ད་༼ཡོད་༽པ༵། དེ༷་ད༷ག་༼ཤཱནྟ་དེ་བ་༽བད༷ག་གི༷་བསོ༷ད་ན༷མས་༼ཀྱི་སྟོབས་༽ཀྱི༵ས།། ༼ལུས་ཀྱི་༽བདེ༷་༼བ་དང་ཡིད་བདེ་པའི་༽དག༷འ་༼བ་ཟད་མི་ཤེས་པའི་༽རྒྱ༷་མཚོ༷་༼ལྟ་བུ་༽ཐོ༷བ་པ༷ར་ཤོ༵ག། 

༼འགྲོ་བ་༽དེ༷་ད༷ག་འཁོ༷ར་བ༷་ཇི༷་སྲི༷ད་དུ༵།།ན༷མ་ཡ༷ང་བདེ༷་ལ༷ས་ཉམ༷ས་མ༷་གྱུ༵ར།། འགྲོ༷་བ༷ས་བྱང་ཆུབ་སེམས་དཔ༷འ་ཡི༵།། གཞན་ཕན་བདེ༷་བ༷་རྒྱུ༷ན་མི༷་འཆ༷ད་ཐོ༷བ་ཤོ༵ག། 

འཇི༷ག་རྟེ༷ན་གྱི་ཁ༷མས་རབ་འབྱམས་ན༷་དམྱལ༷་བ༷་ད༵ག། ག༷ང་ད༷ག་ཇི༷་སྙེ༷ད་ཡོ༷ད་པ༷་རྣམ༷ས།། ༼སར་གནས་ཀྱི་བྱང་སེམས་ཁོ་ན་སྐྱེ་བའི་ཞིང་ཁམས་༽དེ༷་ད༷ག་ཏུ༷་ནི༷་ལུ༷ས་ཅ༷ན་རྣམ༷ས།། འཇིག་རྟེན་གྱི་ཁམས་༼སངས་རྒྱས་སྣང་བ་མཐའ་ཡས་ཀྱི་ཞིང་ཟག་མེད་ཀྱི་བདེ་བ་འདི་ལ་ཡོད་པས་༽བདེ༷་བ་ཅ༷ན་གྱི་བདེ༷་བ༷་ལྟ་བུས༷་དག༷འ་༼བ་དང་ལྡན་༽བར་ཤོ༵ག། འཇིག་རྟེན་གྱི་ཁམས་རེ་རེའི་འོག་ན་ཡང་སེམས་ཅན་དམྱལ་བ་མནར་མེད་པ་དང་བཅས་པའི་ཚ་བ་བརྒྱད་དང་། ཉེ་འཁོར་བ་བཅུ་དྲུག་དང་། གྲང་དམྱལ་བརྒྱད་དང་བཅས་པ་གནས་ངེས་པ་ཅན་དུ་ཡོད་པར་གསུངས་ཤིང་། མཛོད་ལས་ཀྱང་། འདི་འོག་སྟོང་ཕྲག་ཉི་ཤུ་ན།། མནར་མེད་པ་ཡང་དེ་ཙམ་མོ།། དེ་ཡི་སྟེང་ན་དམྱལ་བ་བདུན།། ༼ཞེས་༽མནར་མེད་པའི་སྟེང་ན་རབ་ཏུ་ཚ་བ་དང་། ཚ་བ་དང་། ངུ་འབོད་ཆེན་པོ་དང་། ངུ་འབོད་དང་། བསྡུས་འཇོམས་དང་། ཐིག་ནག་དང་། ཡང་སོས་སོ།། བརྒྱད་པོ་ཀུན་ལས་ལྷག་བཅུ་དྲུག། དེ་དག་གི་ནི་ངོས་བཞི་ན།། མེ་མ་མུར་དང་རོ་མྱགས་དང་། སྤུ་གྲིའི་ལམ་སོགས་ཆུ་བོ་ཡིན།། ༼ཞེས་༽ རལ་གྲི་ལོ་མ་ཅན་དང་། ལྕགས་ཀྱི་ཤལ་མ་ལི་མཚོན་ཆར་གཅིག་པས་སྤུ་གྲི་སོགས་ཁོངས་སུ་བསྡུའོ།། ཆུ་བུར་ཅན་སོགས་གྲང་བརྒྱད་གཞན།། འདི་ལྟ་སྟེ། ཆུ་བུར་ཅན་དང་། ཆུ་བུར་རྡོལ་པ་དང་། སོ་ཐམ་ཐམ་དང་། ཨ་ཆུ་ཟེར་བ་དང་། ཀྱི་ཧུད་ཟེར་བ་དང་། ཨུཏྤལ་ལྟར་གས་པ་དང་། པདྨ་ལྟར་གས་པ་དང་། པད་མ་ལྟར་ཆེར་གས་པའོ།། ཚེ་ཚད་ནི། མི་རྣམས་ཚེ་ལོ་ལྔ་བཅུ་ལ།། འདོད་པ་དག་གི་ལྷ་རྣམས་ལས།། འོག་མ་དག་གི་ཉིན་ཞག་གཅིག། དེས་ན་ཚེ་ལོ་ལྔ་བརྒྱའོ།། གོང་མ་གཉི་ག་གཉིས་འགྱུར་རོ།། ཚེ་དང་ཉིན་ཞག་གཉི་ག་ཞེས་སྦྱར་རོ།། ཡང་སོས་ལ་སོགས་དྲུག་རིམ་བཞིན།། འདོད་ལྷའི་ཚེ་དང་ཉིན་ཞག་མཉམ།། དེ་ན་དེ་དག་རྣམས་ཀྱི་ཚེ།། འདོད་པའི་ལྷ་དང་འདྲ་བ་ཡིན།། རབ་ཏུ་ཚ་བྱེད་མནར་མེད་ནི།། བར་གྱི་བསྐལ་པའོ།། ཞེས་དང་། ཏིལ་སྦྱང་ནས་ནི་ལོ་བརྒྱ་ཞིང་། ཏིལ་གཅིག་ཕྱུང་བས་ཟད་གྱུར་པ།།་ཆུ་བུར་ཅན་གྱི་ཚེ་ཡིན་ཏེ།། གཞན་གྱི་ཚེ་ནི་ཉི་ཤུས་བསྒྱུར།། ཞེས་གསུངས་པའོ།། 

དེ་ལྟར་གྲ༷ང་བ༷ས་ཉམ༷་ཐ༷ག་དྲོ༷་ཐོ༷བ་ཤོ༵ག། བྱང་ཆུབ་སེམས་དཔའི་སྨོན་ལམ་སྤྲི༷ན་ཆེ༷ན་ལ༵ས། བྱུ༷ང་བ༷འི་ཆུ༷་བོ༷་མཚོ་ཆེན་པོ་ལྟར་མཐ༷འ་ཡ༷ས་པའི་ཆར་རྣམས་ཀྱི༵ས། ཡང་སོས་ལ་སོགས་པ་ཚ༷་བ༷ས་ཉམ༷་ཐ༷ག་བསི༷ལ་བར་ཤོ༵ག། 

བྱང་ཆུབ་སེམས་དཔས་འདོད་ལོག་གི་རྣམ་སྨིན་ར༷ལ་གྲི༷་ལོ༷་མ༷འི་ན༷གས་ཚ༷ལ་ཡ༵ང་། དེ༷་ལ༷་དག༷འ་ཚ༷ལ་སྡུ༷ག་གུ༷ར་ཤོ༵ག། ཤ༷ལ་མ༷་ལི༷་ཡི༷་སྡོ༷ང་པོ༷་ཡ༵ང་། དཔ༷ག་བས༷མ་ཤི༷ང་དུ༷་འཁྲུ༷ང་བར་ཤོ༵ག། 

མཐི༷ང་རི༷ལ་ངུ༷ར་པ༷་ད༷ག་དང་ང༷ང་བ༷་ད༵ང་། བཞ༷ད་སོ༷གས་སྐ༷ད་སྙན༷་འབྱི༷ན་པ༷ས་མཛེ༷ས་གྱུ༷ར་པ༵།། པ༷ད་མ༷་དྲི༷་བསུ༷ང་ཆེ༷་ལྡན༷་མཚོ༷་ད༷ག་གི༵ས།། དམྱལ༷་བ༷འི་ས༷་ཕྱོ༷གས་ད༷ག་ནི༷་ཉམ༷ས་དག༷ར་ཤོ༵ག། 

སོ༷ལ་ཕོ༷ང་དེ༷་ཡ༷ང་རི༷ན་ཆེ༷ན་ཕུ༷ང་པོ༷ར་གྱུ༵ར།། ས༷་བསྲེ༷གས་ཤེ༷ལ་གྱི༷་ས༷་གཞི༷་བསྟ༷ར་བར་ཤོ༵ག། བསྡུ༷ས་འཇོ༷མས་རི༷་བོ༷་རྣམ༷ས་ཀྱང༷་མཆོ༷ད་པ༷་ཡི༵།། གཞ༷ལ་མེ༷ད་ཁ༷ང་དུ་སྣང་བར་གྱུ༷ར་ཅིག། དེ་ཡངས་བདེ༷ར་གཤེ༷གས་སྲས་བཅས་ཀྱིས་ག༷ང་བར་ཤོ༵ག། 

ཡང་སོས་སུ་མད༷ག་མ༷་རྡོ༷་བསྲེ༷གས་མཚོ༷ན་གྱི༷་ཆ༷ར་བ༷་འབབ་པ་ད༵ག། དེ༷ང་ན༷ས་བཟུ༷ང་སྟེ༷་མེ༷་ཏོ༷ག་ཆ༷ར་བར་གྱུ༵ར།། ཕ༷ན་ཚུ༷ན་མཚོ༷ན་གྱི༷ས་འདེ༷བས་པ༷་དེ༷་ཡ༷ང་ནི༵།། དེ༷ང་ན༷ས་རྩེད་མོ་རྩེ༷་ཕྱི༷ར་མེ༷་ཏོ༷ག་འཕེ༷ན་པ༷ར་ཤོ༵ག། ཉེ་འཁོར་བའི་ཆུ༷་བོ༷་ར༷བ་མེ༷ད་མེ༷་


དང་འདྲ༷་ན༷ང་བྱི༷ང་བ༷་ད༵ག། ཤ༷་ཀུ༷ན་ཞི༷ག་གྱུ༷ར་རུ༷ས་གོ༷ང་མེ༷་ཏོ༷ག་ཀུ༷ན་ད༷འི་མདོ༵ག། བད༷ག་གི༷་དགེ༷་བ༷འི་སྟོ༷བས་ཀྱི༷ས་ལྷ༷་ཡི༷་ལུ༷ས་ཐོ༷བ་ན༵ས།། ལྷ༷་མོ༷་རྣམ༷ས་དང་ལྷ༷ན་ཅི༷ག་ཁྲུས་ཀྱི་ཆུ་བོ་ད༷ལ་གྱི༷ས་འབ༷བ་པ་རྣམས་སུ་རྩེ་ཞིང་གན༷ས་པར་ཤོ༵ག། ཆོ་འཕྲུལ་མཐོང་བའི་ཚེ་ཅི༷་ཕྱི༷ར་འདི༷ར་ནི༷་གཤི༷ན་རྗེ༷འི་མི༷་དང་ཁྭ༷་དང་བྱ༷་རྒོ༷ད་མི༷་བཟ༷ད་རྣམ༷ས་སྐྲ༷ག་བྱེ༷ད། ཀུ༷ན་ན༷ས་མུ༷ན་བས༷ལ་བདེ༷་དག༷འ་བསྐྱེ༷ད་པའི་མཐུ༷་བཟ༷ང་འདི༷་ཀོ༷་སུ༷་ཡི༷་མཐུ༷་སྙམ༷་སྟེ༷།། གྱེ༷ན་དུ༷་བལྟ༷ས་ན༷ས་ན༷མ་མཁ༷འི་དཀྱི༷ལ་ན༷་སྐྱབས་གནས་མཐུ་ལྡན་ཕྱག༷་ན༷་རྡོ༷་རྗེ༷་འབར་བ༷་བཞུ༷གས་མཐོ༷ང་ན༵ས། ར༷བ་ཏུ༷་དག༷འ་བ༷འི་ཤུ༷གས་ཀྱི༷ས་སྡི༷ག་དང་བྲ༷ལ་ན༷ས་དེ༷་དང་ལྷ༷ན་ཅི༷ག་འགྲོ༷གས་པ༷ར་ཤོ༵ག། ཡང་མེ༷་ཏོ༷ག་ཆ༷ར་བ༷་སྤོ༷ས་ཆུ༷་དང་འདྲེ༷ས་འབ༷བ་པ༷་ཡི༵ས།། དམྱལ༷་བ༷འི་མེ༷་མད༷ག་ཆི༷ལ་ཆི༷ལ་གསོ༷ད་པ༷་མཐོ༷ང་གྱུ༷ར་ན༵ས།། གློ༷་བུ༷ར་བདེ༷་བ༷ས་ཚི༷མ་པ༷་འདི༷་ཅི༷་བས༷མ་པ༷་ད༵ང་། སེམས་དམྱལ༷་རྣམ༷ས་ཀྱི༷ས་ཕྱག༷་ན༷་པ༷ད་མ༷་ཅན་མགོན་པོ་སྤྱན་རས་གཟིགས་མཐོ༷ང་བར་ཤོ༵ག། ཐོག་མར་མཐོང་བ་ཁ་ཅིག་གིས་གྲོ༷གས་ད༷ག་འཇི༷གས་པ༷་བོ༷ར་ལ༷་རི༷ངས་པ༷ར་ཚུ༷ར་ཤོ༷ག་འུ༷་བུ༷འི་ཐ༷ད་དུ༷་ནི༵། ག༷ང་གི་མཐུ༷་ཡི༷ས་སྡུ༷ག་བསྔ༷ལ་ཐ༷མས་ཅ༷ད་བྲ༷ལ་ཞི༷ང་དག༷འ་བ༷འི་ཤུ༷གས་ཕྱི༷ན་ལ༵།། འགྲོ༷་བ༷་ཀུ༷ན་ན༷ས་ཡོ༷ངས་སྐྱོ༷བ་བྱང་ཆུབ་སེམས་དཔ༷འ་འོད་དང་ལྡན་ཞིང་བདག་ཅག་ཐུགས་བརྩེ༷་བ༷་སྐྱེ༷ས་གྱུ༷ར་པ༵། གཞོ༷ན་ནུ༷་རལ་པའི་ཟུ༷ར་ཕུ༷ད་ལྔ་པ་ཅ༷ན་གཟི་བརྗིད་འབར་ཞིང་འཇི༷གས་པ༷་མེ༷ད་པ༷ར་བྱེ༷ད་པ༷་སུ༷་ཞི༷ག་ལྟར་ཕྱི༵ན་ཟིན་གྱིས། སེམས་ཅན་དམྱལ་བ་ཁྱེ༷ད་རྣམས་ཀྱི༷ས་ལྟོས་ཤིག། སུ་ལ་ཞེ་ན། ལྷ༷་བརྒྱ༷འི་ཅོ༷ད་པ༷ན་ད༷ག་གི༷ས་ཞ༷བས་ཀྱི༷་པ༷ད་མོ༷་ལ༷་མཆོ༷ད་ཅི༵ང་། ཐུ༷གས་རྗེ༷ས་འདི་དག་གིས་བརླ༷ན་པ་དང་བཅས་པའི་སྤྱ༷ན་ལྡན་དབུ༷་ལ༷་མེ༷་ཏོ༷ག་དུ༷་མ༷འི་ཚོ༷གས་ཀྱི༷ས་ཆ༷ར་འབ༷བ་པ༵། ཁ༷ང་བརྩེ༷གས་ཡི༷ད་འོ༷ང་དུ་མའི་ནང་ན་ལྷ༷་མོ༷་སྟོ༷ང་ཕྲ༷ག་བསྟོ༷ད་དབྱངས་སྒྲོ༷གས་ལྡན༷་འདི༷་ལ་ལྟོ༷ས་ཞེ༵ས། སྦྲན་པ་དང་ཐམས་ཅད་


ཀྱིས་མགོན་པོ་འཇ༷མ་དབྱངས་དེ༷་འ༷དྲ་མཐོ༷ང་ན༷ས་ད༷་ནི༷་སེམས་ཅན་དམྱལ༷་བ་རྣམས་དག་པའི་ཀུ༷་ཅོ༷་འདོ༷ན་པ༷ར་ཤོ༵ག། དེ༷་ལྟར༷་བད༷ག་གི༷་དགེ༷་བ༷ས་རྒྱལ་བའི་སྲས་པོ་ཀུ༷ན་ཏུ༷་བཟ༷ང་པོ་དང་བྱམས་པ་ལ༷་སོ༵གས། བྱང་ཆུབ་སེམས་དཔ༷འ་རྣམས་སྒྲི༷བ་པ༷་མེ༷ད་པའི་སྤྲི༷ན་ལས་བདེ༷་བ༷་ད༵ང་། བསི༷ལ་ཞི༷ང་དྲི༷་ཞི༷མ་ང༷ད་ལྡང༷་སྤོས་ཆུའི་ཆ༷ར་བ༷་འབེ༷བས་མཐོ༷ང་ན༵ས།། སེམས་ཅ༷ན་དམྱལ༷་བ༷་དེ༷་ད༷ག་མངོ༷ན་པ༷ར་དག༷འ་གྱུ༷ར་ཅི༵ག། དུ༷ད་འགྲོ༷་རྣམ༷ས་ཀྱང༷་གཅི༷ག་ལ༷་གཅི༵ག། ཟ༷་བ༷འི་འཇི༷གས་དང་བྲ༷ལ་བར་ཤོ༵ག། སྒྲ༷་མི༷་སྙན༷་པའི་མི༷་དཔག་བསམ་གྱི་ཤིང་ལ་སོགས་པའི་འབྱོར་བ་བཟང་པོ་ལ་ལོངས་སྤྱོད་པ་བཞི༷ན་དུ༵། ཡི༷་དྭ༷གས་རྣམ༷ས་ནི༷་བདེ༷་བར་གྱུ༵ར།། འཕ༷གས་པ༷་སྤྱ༷ན་ར༷ས་གཟི༷གས་དབ༷ང་གི༵། ཕྱག༷་ན༷ས་འབ༷བ་པའི་འོ༷་རྒྱུ༷ན་གྱི༵ས།། ཡི༷་དྭ༷གས་རྣམ༷ས་ནི༷་ཚི༷མ་བྱས༷་ཤི༵ང་། ཁྲུ༷ས་བྱས༷་རྟག༷་ཏུ༷་བསི༷ལ་བར་ཤོ༵ག། གཞན་ཡང་འཇིག་རྟེན་དུ་ལོ༷ང་བ༷་རྣམ༷ས་ཀྱི༷ས་གཟུག༷ས་མཐོ༷ང་ཤོ༵ག། འོ༷ན་པ༷ས་རྟག༷་ཏུ༷་ཐོ༷ས་པ༷ར་ཤོ༵ག། ལྷ༷་མོ༷་སྒྱུ༷་འཕྲུ༷ལ་ལ་ཐུབ་པ་ཆེན་པོ་འཁྲུངས་པ་བཞི༷ན་དུ༷་ནི༵། སྦྲུ༷མ་མ༷འ༷ང་གནོ༷ད་མེ༷ད་བཙ༷འ་བར་ཤོ༵ག། གཅེ༷ར་བུ༷་རྣམ༷ས་ཀྱི༷ས་གོ༷ས་ད༷ག་ད༵ང་། བཀྲེ༷ས་པ༷་རྣམ༷ས་ཀྱི༷ས་ཟ༷ས་དང་ནི༵།། སྐོ༷མ་པ༷་རྣམ༷ས་ཀྱི༷ས་ཆུ༷་ད༷ག་ད༵ང་། བཏུ༷ང་བ༷་ཞི༷མ་པོ༷་ཐོ༷བ་པ༷ར་ཤོ༵ག། བཀྲེ༷ན་པ༷་རྣམ༷ས་ཀྱི༷ས་ནོ༷ར་ཐོ༷བ་ཤོ༵ག། མྱ༷་ང༷ན་ཉམ༷་ཐ༷ག་དག༷འ་ཐོ༷བ་ཤོ༵ག། ཡི༷་ཆ༷ད་རྣམ༷ས་ཀྱང༷་ཡི༷ད་སོ༷ས་ཤི༵ང་། བརྟན་པ༷་ཕུ༷ན་སུ༷མ་ཚོ༷གས་པ༷ར་ཤོ༵ག། སེམས་ཅ༷ན་ན༷ད་པ༷་ཇི༷་སྙེ༷ད་པ༵།། མྱུ༷ར་དུ༷་ན༷ད་ལ༷ས་ཐ༷ར་གྱུ༷ར་ཅི༵ག། འགྲོ༷་བ༷འི་ན༷ད་ནི༷་མ༷་ལུ༷ས་པ༵།། རྟག༷་ཏུ༷་འབྱུ༷ང་བ༷་མེ༷ད་པ༷ར་ཤོ༵ག། སྐྲ༷ག་པ༷་རྣམ༷ས་ནི༷་འཇི༷གས་མེ༷ད་ཤོ༵ག། བཅི༷ངས་པ༷་རྣམ༷ས་ནི༷་གྲོ༷ལ་བར་གྱུ༵ར།། མཐུ༷་མེ༷ད་རྣམ༷ས་ནི༷་མཐུ༷་ལྡན༷་ཞི༵ང་། སེམས་ནི༷་ཕ༷ན་ཚུ༷ན་གཉེ༷ན་གྱུ༷ར་ཅི༵ག། མགྲོ༷ན་པོ༷་ད༷ག་ནི༷་ཐ༷མས་ཅ༷ད་ལ༵།། ཕྱོ༷གས་རྣམ༷ས་ཐ༷མས་ཅ༷ད་བདེ༷་བར་


ཤོ༵ག། དགོས་པ་ག༷ང་གི༷་དོ༷ན་དུ༷་འགྲོ༷་བྱེ༷ད་པ༵།། དེ༷་འབ༷ད་མི༷་དགོ༷ས་གྲུ༷བ་གྱུ༷ར་ཅི༵ག། ནོར་བུ་ལྡོན་པ་ལ་སོགས་པ་གྲུ༷་དང་གྲུ༷་ཆེ༷ན་གཟིངས་སུ་ཞུ༷གས་པ༷་རྣམ༷ས།། ཡི༷ད་ལ༷་བས༷མ་པ༷་གྲུ༷བ་གྱུ༷ར་ཏེ༵།། ཆུ༷་ཡི༷་ངོ༷གས་སུ༷་བདེ༷ར་ཕྱི༷ན་ན༵ས།། གཉེ༷ན་དང་ལྷ༷ན་ཅི༷ག་དག༷འ་བར་ཤོ༵ག། མྱ་༷ང༷ན་དགོན་པ་རྣམས་སུ་ལ༷མ་གོ༷ལ་འཁྱ༷མས་པ༷་རྣམ༷ས། ལམ་སྟོན་པའི་མགྲོ༷ན་པོ༷་ད༷ག་དང་ཕྲ༷ད་གྱུ༷ར་ན༵ས། ཆོ༷མ་རྐུ༷ན་སྟ༷ག་སོ༷གས་འཇི༷གས་མེ༷ད་པ༵ར།། མི༷་ང༷ལ་བདེ༷་བླ༷ག་འདོ༷ང་བར་ཤོ༵ག། དགོ༷ན་སོ༷གས་ལ༷མ་མེ༷ད་ཉམ༷་ང༷་བ༵ར།། བྱི༷ས་པ༷་རྒ༷ན་པོ༷་མགོ༷ན་མེ༷ད་པ༵།། གཉི༷ད་ལོ༷ག་མྱོ༷ས་ཤི༷ང་ར༷བ་མྱོ༷ས་རྣམ༷ས།། ལྷ༷་ད༷ག་སྲུ༷ང་བ༷་བྱེ༷ད་པ༷ས་བར་ཆད་མེད་པར༷་ཤོ༵ག། མི༷་ད༷ལ་བརྒྱད་པོ་ཀུ༷ན་ལ༷ས་ཐ༷ར་པ༷་ད༵ང་། ད༷ད་པ་དང་ཤེ༷ས་ར༷བ་དང་སྙིང་བརྩེ༷ར་ལྡན༷་ཞི༵ང་། ཟ༷ས་དང་སྤྱོ༷ད་པ༷་ཕུ༷ན་ཚོ༷གས་ན༵ས།།་རྟག༷་ཏུ༷་ཚེ༷་ར༷བས་དྲན༷་གྱུ༷ར་ཅི༵ག། སེམས་ཅན་ཐ༷མས་ཅ༷ད་ན༷མ་མཁ༷འི་མཛོ༷ད་བཞི༷ན་དུ༵། ལོ༷ངས་སྤྱོ༷ད་ཟ༷ད་པ༷་མེ༷ད་པ༷ར་ཤོ༵ག། དེའི་དོན་དུ་རྩོ༷ད་པ༷་མེ༷ད་ཅི༷ང་འཚེ༷་མེ༷ད་པ༵ར། ར༷ང་དབ༷ང་དུ༷་ནི༷་སྤྱོ༷ད་པ༷ར་ཤོ༵ག། སེམས་ཅ༷ན་གཟི༷་བརྗི༷ད་ཆུ༷ང་ངུ༷་ག༵ང་། དེ༷་ད༷ག་གཟི༷་བརྗི༷ད་ཆེ༷་བར་ཤོ༵ག། དཀ༷འ་ཐུ༷བ་ཅ༷ན་ག༷ང་གཟུ༷གས་ང༷ན་པ༵།། གཟུ༷གས་བཟ༷ང་ཕུ༷ན་སུ༷མ་ཚོ༷གས་གྱུ༷ར་ཅི༵ག། འཇི༷ག་རྟེ༷ན་བུ༷ད་མེ༷ད་ཇི༷་སྙེ༷ད་པ༵།། དེ༷་ད༷ག་སྐྱེ༷ས་པ༷་ཉི༷ད་གྱུ༷ར་ཅི༵ག། མ༷་ར༷བས་རྣམ༷ས་ནི༷་མཐོ༷་ཐོ༷བ་ཅི༵ང་། ང༷་རྒྱ༷ལ་ད༷ག་ཀྱང༷་བཅོ༷མ་པ༷ར་ཤོ༵ག། བད༷ག་གི༷་བསོ༷ད་ན༷མས་འདི༷་ཡི༷ས་ནི༵།། སེམས་ཅ༷ན་ཐ༷མས་ཅ༷ད་མ༷་ལུ༷ས་པ༵།། སྡི༷ག་པ༷་ཐ༷མས་ཅ༷ད་སྤང༷ས་ན༷ས་ནི༵།། རྟག༷་ཏུ༷་དགེ༷་བ༷་བྱེ༷ད་པ༷ར་ཤོ༵ག། བྱང་ཆུབ་ཀྱི་སེམས་ཡིད་ལ་བྱེད་པ་དང་མི༷་འབྲ༷ལ་ཞི༵ང་། གཞན་དོན་བྱང་ཆུབ་སྤྱོ༷ད་ལ༷་གཞོ༷ལ་བ༷་ད༵ང་། སང༷ས་རྒྱ༷ས་རྣམ༷ས་ཀྱི༷ས་ཡོ༷ངས་བཟུ༷ང་ཞི༵ང་།བདུ༷ད་ཀྱི༷་ལ༷ས་ཀྱང༷་སྤང༷་བར་ཤོ༵ག། སེམས་ཅ༷ན་དེ༷་ད༷ག་ཐ༷མས་ཅ༷ད་ནི༵།། ཚེ༷་ཡ༷ང་དཔ༷ག་མེ༷ད་རི༷ང་བར་ཤོ༵ག། རྟག༷་ཏུ༷་བདེ༷་བར་འཚོ༷་འགྱུ༷ར་ཞི༵ང་། འཆི༷་བ༷འི་སྒྲ༷་ཡ༷ང་གྲ༷ག་པར་མ༷་གྱུ༵ར་ཅིག། དཔ༷ག་བས༷མ་

ཤི༷ང་གི༷་སྐྱེ༷ད་མོ༷ས་ཚ༵ལ།། ཡིད་འོང་རྣམས་སང༷ས་རྒྱ༷ས་དང་ནི༷་སང༷ས་རྒྱ༷ས་སྲ༵ས།། ཆོ༷ས་སྙན༷་སྒྲོ༷གས་པ༷ས་ག༷ང་བ༷་ཡི༵ས།། སའི་ཕྱོ༷གས་རྣམ༷ས་ཐ༷མས་ཅ༷ད་ག༷ང་བར་ཤོ༵ག། ཐ༷མས་ཅ༷ད་དུ༷་ཡ༷ང་ས༷་གཞི༷་རྣམ༷ས།། གསེ༷ག་མ༷་དང་གྱོ་མོ་དང་ཚ་སྒོ་ཅན་ལ༷་སོ༷གས་མེ༷ད་པ༷་ད༵ང་། ལ༷ག་མཐི༷ལ་ལྟར༷་མཉམ༷་ནོར་བུ་བཻ༷ཌཱུ༷རྱའི༵།།ར༷ང་བཞི༷ན་འཇ༷མ་པོ༷ར་གན༷ས་གྱུ༷ར་ཅི༵ག། ཞིང་ཁམས་སོ་སོར་སངས་རྒྱས་ཀྱི་འཁོ༷ར་གྱི༷་དཀྱི༷ལ་འཁོ༷ར་ཡོ༷ད་དགུ༷ར་ཡ༵ང་། ཕལ་ཆེར་ཐེག་ཆེན་བྱང་ཆུབ་སེམས་ད༷པའ་མ༷ང་པོ༷་རྣམ༷ས། ར༷ང་གི༷་ལེ༷གས་སྤྱོད་གཞན་ཕན་མཛད་པ༷ས་ས༷་སྟེ༷ང་ད༵ག། བརྒྱ༷ན་པ༷ར་མཛ༷ད་དེ༷་ཡུན་རིང་བཞུ༷གས་གྱུ༷ར་ཅི༵ག། ལུ༷ས་ཅ༷ན་ཀུ༷ན་གྱི༷ས་བྱ༷་དང་ནི༵།། ཤི༷ང་དང་འོ༷ད་ཟེ༷ར་ཐ༷མས་ཅ༷ད་ད༵ང་། ཐ་ན་ན༷མ་མཁ༷འ་ལ༷ས་ཀྱང༷་ཆོ༷ས་ཀྱི༷་སྒྲ༵།།རྒྱུ༷ན་མི༷་ཆ༷ད་པ༷་ཐོ༷ས་པ༷ར་ཤོ༵ག། སེམས་ཅན་དེ༷་ད༷ག་རྟག༷་ཏུ༷་སང༷ས་རྒྱ༷ས་ད༵ང་། སང༷ས་རྒྱ༷ས་སྲས༷་བྱང་ཆུབ་སེམས་དཔའ་དུ་མ་དང་ཕྲ༷ད་གྱུ༷ར་ཅི༵ག། ཕྲད་ནས་ཀྱང་མཆོ༷ད་པའི་སྤྲི༷ན་ནི༷་མཐ༷འ་ཡ༷ས་པ༵ས། འགྲོ༷་བ༷འི་བླ༷་མ༷་དེ་རྣམས་མཆོ༷ད་ཅིང་བཀའ་དྲིན་རྒྱ་ཆེར་ནོད་པ༷ར་ཤོ༵ག། ལྷ༷་ཡ༷ང་དུ༷ས་སུ༷་ཆ༷ར་འབེ༷བས་ཤི༵ང་།ལོ༷་ཐོ༷ག་ཕུ༷ན་སུ༷མ་ཚོ༷གས་པ༷ར་ཤོ༵ག། རྒྱ༷ལ་པོ༷་ཆོ༷ས་བཞི༷ན་བྱེ༷ད་གྱུ༷ར་ཅི༵ག། འཇི༷ག་རྟེ༷ན་ད༷ག་ཀྱང༷་ད༷ར་བར་ཤོ༵ག། སྨ༷ན་རྣམ༷ས་མཐུ༷་དང་ལྡན༷་པ༷་ད༵ང་། གས༷ང་སྔ༷གས་བཟླ༷ས་བརྗོ༷ད་འགྲུ༷བ་པ༷ར་ཤོ༵ག། མཁ༷འ་འགྲོ༷་སྲི༷ན་པོ༷་ལ༷་སོ༷གས་པ༵།། གདུག་པ་ཅན་རྣམས་ཀྱང་སྙི༷ང་རྗེ༷འི་སེམས་དང་ལྡན༷་གྱུ༷ར་ཅི༵ག། སེམས་ཅ༷ན་འག༷འ་ཡ༷ང་སྡུ༷ག་པར་མ༷་གྱུ༵ར་ཅིག། སྡིག་པར་མ་གྱུར་ཅིག། ན་བར་མ་གྱུར་ཅིག། འཇི༷གས་དང་བརྙ༷ས་པ༷ར་མི༷་འགྱུ༷ར་ཞི༵ང་། འག༷འ་ཡ༷ང་ཡི༷ད་མི༷་བདེ༷་བ་ཙམ་དུའང་མ༷་གྱུ༵ར་ཅིག། གང་དུ་དགེ་མདུན་དང་གཙུ༷ག་ལ༷ག་ཁ༷ང་གི་གཞུང་གནས་པའི་ཁང་པ་རྣམ༷ས་ཀྱང་ལུང་ཀློ༷ག་པ༷་ད༵ང་། ཁ༷་དོ༷ན་བྱེད་པ་དང་འཛིན་པ་ལ་སོགས་པ་རྣམས་ཀྱི༷ས་བསྟན་པ་རྒྱ༷ས་པས་


ལེ༷གས་པར་ཡུན་རིང་དུ་གན༷ས་པར་ཤོ༵ག། རྟག༷་ཏུ༷་དགེ༷་འདུ༷ན་ཐུགས་མཐུ༷ན་པ༷་ད༵ང་། དགེ༷་འདུ༷ན་དོ༷ན་ཆོས་སྤྱོད་རྒྱ་ཆེན་ཡ༷ང་གྲུ༷བ་པ༷ར་ཤོ༵ག། ཐོས་བསམ་སྒོམ་གསུམ་ལ་བསླ༷བ་པ༷ར་འདོ༷ད་པའི་དགེ༷་སློ༷ང་རྣམ༷ས། དབེ༷ན་པ༷་ད༷ག་ཀྱང༷་ཐོ༷བ་པ༷ར་ཤོ༵ག། དེར་ཡང་གཡེ༷ང་བ༷་ཐ༷མས་ཅ༷ད་སྤང༷ས་ན༷ས་ནི༵། སེམས་ནི༷་ལ༷ས་རུ༷ང་སྒོ༷མ་གྱུ༷ར་ཅི༵ག། དགེ༷་སློ༷ང་མ༷་རྣམ༷ས་བསོད་སྙོམས་རྙེ༷ད་ལྡན༷་ཞི༵ང་། འཐ༷བ་དང་གནོ༷ད་པ༷་སྤོ༷ང་བར་ཤོ༵ག། དེ༷་བཞི༷ན་ར༷བ་ཏུ༷་བྱུ༷ང་བ༷་ཀུ༵ན།། ཚུ༷ལ་ཁྲི༷མས་ཉམ༷ས་པ༷་མེ༷ད་པ༷ར་ཤོ༵ག། གལ་ཏེ་ཚུ༷ལ་ཁྲི༷མས་འཆ༷ལ་པ༷་སྲིད་ནའང་དེས༷་ཡི༷ད་བྱུ༷ང་ན༵ས། རྟག༷་ཏུ༷་སྡི༷ག་པ༷་ཟ༷ད་བྱེ༷ད་ཤོ༵ག། བདེ༷་འགྲོ༷་ད༷ག་ཀྱང༷་ཐོ༷བ་གྱུ༷ར་ན༵ས།། དེ༷ར་ཡ༷ང་བརྟུ༷ལ་ཞུ༷གས་མི༷་ཉམ༷ས་ཤོ༵ག། མཁ༷ས་པ༷་སྡེ་སྣོད་འཛིན་པ་རྣམ༷ས་ནི༷་བཀུ༷ར་བ༷་ད༵ང་། བསོ༷ད་སྙོ༷མས་ད༷ག་ཀྱང༷་རྙེ༷ད་པ༷ར་ཤོ༵ག། རྒྱུ༷ད་ནི༷་ལས་སུ་རུང་བས་ཡོ༷ངས་སུ༷་ད༷ག་པ༷་ད༵ང་། ཕྱོ༷གས་རྣམ༷ས་ཀུ༷ན་ཏུ༷་གྲ༷གས་པ༷ར་ཤོ༵ག། ངག་གི་ཉེས་པ་ལ་སོགས་པས་ང༷ན་སོ༷ང་སྡུ༷ག་བསྔ༷ལ་མི༷་མྱོ༷ང་ཞི༵ང་། དཀ༷འ་བ༷་སྤྱ༷ད་པ༷་མེ༷ད་པ༷ར་ཡ༵ང་། ལྷ༷་བ༷ས་ལྷག༷་པའི་ལུ༷ས་ཀྱི༷ས་ནི༵།། དེ༷་ད༷ག་སང༷ས་རྒྱ༷ས་མྱུ༷ར་འགྲུ༷བ་ཤོ༵ག། སེམས་ཅ༷ན་ཀུ༷ན་གྱི༷ས་ལ༷ན་མ༷ང་དུ༵།། སང༷ས་རྒྱ༷ས་ཐ༷མས་ཅ༷ད་མཆོ༷ད་བྱེ༷ད་ཅི༵ང་། སང༷ས་རྒྱ༷ས་ཀྱི་འཕྲིན་ལས་བདེ༷་བ༷་བས༷མ་ཡ༷ས་ཀྱི༷ས། རྟག༷་ཏུ༷་བདེ༷་དང་ལྡན༷་གྱུ༷ར་ཅི༵ག། བྱང་ཆུབ་སེམས་དཔ༷འ་རྣམ༷ས་ཀྱི༷ས་ནི༵།། འགྲོ༷་དོ༷ན་ཐུ༷གས་ལ༷་དགོ༷ངས་འགྲུ༷བ་ཤོ༵ག། མགོ༷ན་པོ༷་ཡི༷ས་ནི༷་སྨོན་ལམ་ག༷ང་དགོ༷ངས་པ༵། སེམས་ཅ༷ན་རྣམ༷ས་ལ༷་འཕྲིན་ལས་དེ༷་འབྱོ༷ར་ཤོ༵ག། དེ༷་བཞི༷ན་ར༷ང་སང༷ས་རྒྱ༷ས་རྣམ༷ས་ད༵ང་། ཉ༷ན་ཐོ༷ས་རྣམ༷ས་ཀྱང༷་བདེ༷་གྱུ༷ར་ཅི༵ག། ལྷ༷་དང་ལྷ༷་མི༷ན་མི༷་རྣམ༷ས་ཀྱི༵ས།། རྟག༷་ཏུ༷་མཆོ༷ད་པའི་བས༷མ་ལྡན༷་ཤོ༵ག། ཅེས་རྒྱ་དཔེར་འབྱུང་ངོ་། བད༷ག་ཀྱང༷་འཇ༷མ་དབྱངས་བཀ༷འ་དྲི༷ན་གྱི༷ས།། ས༷་ར༷བ་དག༷འ་བ༷་ཐོ༷བ་བར་དུ༵།། རྟག༷་


ཏུ༷་ཚེ༷་ར༷བས་དྲན༷་པ༷་ད༵ང་། ར༷བ་ཏུ༷་འབྱུ༷ང་བ༷་ཐོ༷བ་པ༷ར་ཤོ༵ག། འགྲེལ་ཆེན་རྣམས་ལས་སློབ་དཔོན་འདི་འཕགས་པའི་གང་ཟག་ཏུ་གསུངས་ཀྱང་། འདིར། ས་རབ་དགའ་བ་ཐོབ་བར་དུ།། ཞེས་པ་ནི་རྗེས་འཇུག་སོ་སོའི་སྐྱེ་བོའི་སྨོན་ལམ་ལ་དགོངས་པའོ།། བད༷ག་ནི༷་ཁ༷་ཟ༷ས་གྱི༷་ན༷ས་ཀྱང༷་། ཉམ༷ས་དང་ལྡན༷་ཞི༷ང་འཚོ༷་བར་ཤོ༵ག། ཚེ༷་ར༷བས་ཀུ༷ན་ཏུ༷་དབེ༷ན་གན༷ས་པ༵།། ཕུ༷ན་སུ༷མ་ལྡན༷་པ༷་ཐོ༷བ་གྱུ༷ར་ཅི༵ག། ག༷ང་ཚེ༷་ཞལ་ལྟ༷་བར་འདོ༷ད་པ༷་ད༵ང་། ཐེ་ཚོམ་ཅུ༷ང་ཟ༷ད་དྲི༷་བར་འདོ༷ད་ན༷་ཡ༵ང་། མགོ༷ན་པོ༷་འཇ༷མ་དབྱངས་དེ༷་ཉི༷ད་ནི༵།།གེ༷གས་མེ༷ད་པ༷ར་ཡ༷ང་མཐོ༷ང་བར་ཤོ༵ག། ཕྱོ༷གས་བཅུ༷་ན༷མ་མཁ༷འི་མཐ༷ས་གཏུ༷གས་པ༵འི།། སེམས་ཅ༷ན་ཀུ༷ན་དོ༷ན་བསྒྲུ༷བ་པའི་ཕྱི༷ར།། ཇི༷་ལྟར༷་འཇ༷མ་དཔ༷ལ་དང་ཀུན་ཏུ་བཟང་པོ་གཞན་དོན་སྤྱོ༷ད་མཛ༷ད་པ༵། བད༷ག་གི༷་སྤྱོ༷ད་པ༷འ༷ང་དེ༷་འདྲ༷ར་ཤོ༵ག། ཇི༷་སྲི༷ད་ན༷མ་མཁ༷འ་གན༷ས་པ༷་ད༵ང་། འགྲོ༷་བ༷་ཇི༷་སྲི༷ད་གན༷ས་གྱུ༷ར་པ༵།། དེ༷་སྲི༷ད་བད༷ག་ནི༷་གཞན་དོན་ལ་བརྩོན་པས་གན༷ས་གྱུ༷ར་ན༵ས། འགྲོ༷་བ༷འི་སྡུ༷ག་བསྔ༷ལ་སེ༷ལ་བར་ཤོ༵ག། འགྲོ༷་བ༷འི་སྡུ༷ག་བསྔ༷ལ་ག༷ང་ཅི༷འ༷ང་རུ༵ང་། དེ༷་ཀུ༷ན་བད༷ག་ལ༷་སྨི༷ན་གྱུ༷ར་ཅི༵ག། བདག་གི་བྱང་ཆུབ་སེམས་དཔའི་དགེ༷་ཀུ༷ན་གྱི༵ས། འགྲོ༷་བ༷་བདེ༷་ལ༷་སྤྱོ༷ད་པ༷ར་ཤོ༵ག། འགྲོ༷་བ༷འི་སྡུ༷ག་བསྔ༷ལ་སེལ་བའི་སྨ༷ན་གཅི༷ག་པུ༵། བདེ༷་བ༷་ཐ༷མས་ཅ༷ད་འབྱུ༷ང་བ༷འི་གན༵ས།། སངས་རྒྱས་ཀྱི་བསྟན༷་པ༷་བསྟན་འཛིན་རྙེ༷ད་དང་བཀུ༷ར་སྟི༷་ད༵ང་། བཅ༷ས་ཏེ༷་ཡུ༷ན་རི༷ང་གན༷ས་གྱུ༷ར་ཅི༵ག། ཡི་དམ་ག༷ང་གི༷་དྲི༷ན་གྱི༷ས་དགེ༷་བློ༷་བྱུ༵ང་། འཇ༷མ་པའི་དབྱངས་ལ༷་ཕྱག༷་འཚ༷ལ་ལོ༵།། འདྲེན་པ་ག༷ང་གི༷་དྲི༷ན་གྱི༷ས་བད༷ག་ད༷ར་བ༵།། དགེ༷་བ༷འི་བཤེ༷ས་གཉེན་རྣམས་ལ༷འ༷ང་བད༷ག་ཕྱག༷་འཚ༵ལ། རྗེས་སུ་བཟུང་ནས་དུས་ཐམས་ཅད་དུ་རྒྱལ་བའི་བསྟན་པ་དང་འགྲོ་བ་དུ་མ་ལ་ཕན་པར་གྱུར་ཅིག། བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་ལ༷ས། ཡོངས་སུ་བསྔོ༷་བ༷་ཞེ༷ས་བྱ༷་བ༷་སྟེ༷་


ལེ༷འུ༷་བཅུ༷་པ༷འོ༵།། བྱང་ཆུབ་སེམས་དཔའི་སྤྱོ༷ད་པ༷་ལ༷་འཇུ༷ག་པ༷་སློ༷བ་དཔོ༷ན་ཤཱ༷ནྟ༷་དེ༷་བ༷ས་མཛ༷ད་པ༷་རྫོ༷གས་སོ༵།། རྒྱ༷་ག༷ར་གྱི༷་མཁ༷ན་པོ༷་ས༷རྦ༷་ཛྙཱ༷་དེ༷་བ༷་དང་། ཞུ༷་ཆེ༷ན་གྱི༷་ལོ༷་ཙཱ༷་བ༷་བ༷ནྡེ༷་དཔ༷ལ་བརྩེ༷གས་ཀྱི༷ས་ཁ༷་ཆེ༷འི་དཔེ༷་ལ༷་གཏུ༷གས་ཏེ༷་གཏ༷ན་ལ༷་ཕ༷བ་པ༷འོ༷།། སླ༷ད་ཀྱི༷ས་རྒྱ༷་ག༷ར་གྱི༷་མཁ༷ན་པོ༷་དྷ༷རྨ༷་ཤྲཱི༷་བྷ༷་དྲ༷་དང་། ཞུ༷་ཆེ༷ན་གྱི༷་ལོ༷་ཙཱ༷་བ༷་བ༷ནྡེ༷་རི༷ན་ཆེ༷ན་བཟ༷ང་པོ༷་དང་། ཤཱ༷ཀྱ༷་བློ༷་གྲོ༷ས་ཀྱི༷ས་ཡུ༷ལ་དབུ༷ས་ཀྱི༷་དཔེ༷་འགྲེ༷ལ་པ༷་དང་མཐུ༷ན་པ༷ར་བཅོ༷ས་ཤི༷ང་བསྒྱུ༷ར་ཏེ༷་གཏ༷ན་ལ༷་ཕ༷བ་པ༷འོ༷།། ཡ༷ང་དུ༷ས་ཕྱི༷ས་རྒྱ༷་ག༷ར་གྱི༷་མཁ༷ན་པོ༷་སུ༷་མ༷་ཏི༷་ཀཱི༷རྟི༷་དང་། ལོ༷་ཙཱ༷་བ༷་ཤཱ༷ཀྱའི༷་དགེ༷་སློ༷ང་བློ༷་ལྡན༷་ཤེ༷ས་ར༷བ་ཀྱི༷ས་ཡུ༷ལ་དབུ༷ས་ཀྱི༷་དཔེ༷་འགྲེ༷ལ་པ༷་དང་བསྟུ༷ན་ན༷ས་བཅོ༷ས་ཤི༷ང་བསྒྱུ༷ར་ཏེ༷་གཏ༷ན་ལ༷་ཕ༷བ་པ༷འོ༵།། རྒྱལ་བ་ཀུན་གྱི་བགྲོད་པ་གཅིག་པའི་ལམ།། རྒྱལ་བའི་སྲས་རྣམས་ཚུལ་བཞིན་འཇུག་པའི་སྒོ།། རྒྱལ་སྲས་ཞི་བའི་ལྷ་ཡིས་རབ་ཕྱེ་བ།། རྒྱལ་བའི་གསུང་བཞིན་འདིར་ཡང་གསལ་བར་བགྱིས།། ཕལ་ཆེར་མདོ་དང་འགྲེལ་པའི་དབང་བྱས་མོད།། འོན་ཀྱང་བདག་བློ་བྱིས་པའི་དབང་གྱུར་པས།། ཉེས་པ་མཆིས་ན་མཁས་ལ་བཟོད་པར་གསོལ།། སླད་ཆད་འཁྲུལ་མེད་གོ་འཕང་ཐོབ་གྱུར་ཅིག། འདི་ལ་བསྐུལ་ཞིང་མཐུན་རྐྱེན་སྒྲུབ་པ་དང་། བདག་གིས་འབད་ལས་བསོད་ནམས་གང་སྐྱེས་པ།། དེ་ཡིས་ནམ་མཁའི་མཐས་གཏུགས་འགྲོ་བ་ཀུན།། བྱང་ཆུབ་སྤྱོད་པའི་དཔལ་ལ་སྤྱོད་གྱུར་ཅིག། འདི་ནི་བསམ་གྱིས་མི་ཁྱབ་པའི་བློ་གྲོས་ཀྱིས་སྡེ་སྣོད་དུ་མའི་དོན་ཐུགས་སུ་ཆུད་ཅིང་ཡོན་ཏན་དུ་མའི་དཔལ་འབྱོར་གྱིས་འགྲོ་བ་མང་པོའི་འདྲེན་པ་ཆེན་པོར་གྱུར་པ། ཡོངས་ཀྱི་དགེ་བའི་བཤེས་གཉེན་མཁན་པོ་ནམ་མཁའ་ཡེ་ཤེས་དང་། མཁན་པོ་ཞང་ཆོས་རྒྱལ་རིན་ཆེན་དང་། མཁན་པོ་བྱམས་པའི་དཔལ་ལ་སོགས་པ་སློབ་མ་དགེ་བའི་བཤེས་གཉེན་མང་པོས་གསོལ་བ་བཏབ་པའི་ངོར། ཤཱཀྱའི་དགེ་སློང་སྐད་


གཉིས་སྨྲ་བ་བློ་གྲོས་དཔལ་བཟང་པོ་གཙོ་ཆེ་བར་མཁས་པ་ཆེན་པོ་ཤེས་རབ་འབྱུང་གནས་བློ་གྲོས་ཀྱི་འགྲེལ་པ་དང་བསྟུན་ནས་གསལ་བར་བགྱིས་པའི་ཡི་གེ་པ་ནི་དགེ་སློང་སྟོན་པ་བརྩོན་འགྲུས་སེང་གེའོ།།ཆོས་འདིའི་བརྒྱུད་པ་ནི། སློབ་དཔོན་ཆེན་པོ་ཤཱནྟ་དེ་བ། དུལ་བའི་ལྷ། སུ་ན་ཡ་ཤྲཱི་མི་ཏྲ། བྲམ་ཟེ་ནག་པོ་ཞབས། ཁ་ཆེ་ཛྙཱ་ན་ཤྲཱི། ལོ་ཙཱ་བ་ཆེན་པོ་བློ་ལྡན་ཤེས་རབ། ཁྱུང་པོ་གྲགས་སེ། རྒྱ་དམར། ཕྱཱ་བ། གཙང་ནག་པ། མཁན་པོ་མཚུར། གཙང་པ་རྡོ་རྗེ་སེང་གེ ། སྐྱི་སྟོན་སེང་གེ་རྒྱལ་མཚན། ཚུལ་ཁྲིམས་སེང་གེ།  རིན་ཆེན་རྒྱལ་མཚན། དེ་ལ་བློ་གྲོས་དཔལ་བཟང་པོ་བདག་གིས་ཞུས་སོ།། བསྟན་པ་དང་སེམས་ཅན་ལ་ཕན་པར་གྱུར་ཅིག། ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་དྷ། ཨེ་ཝཾ་བཱ་དཱི་མ་ཧཱ་ཤྲ་མ་ཎཿ།  གཅིག་ཞུས། གསལ་བཤད། མ་དཔེ་འབྲས་གནས་བཅུའི་དཔེ་རྙིང་མཆན་ཡོད་པ་དང་མེད་པའི་དབུ་མེད་བྲིས་མ་གཉིས་ལ་གཏུག་ཡོད། དཔེ་གཉིས་ལ་གདོང་རྟགས་མི་འདུག དབུ་ནས་ཚིག་ཁ་ཤས་ཚང་མི་འདུག་པ་མ་ཡིག་རྣམས་ལ་སྐྱོན་ཤོར་འདུག
