






















































































































































































































































































































































































































































































































































































































































































































































































































































































































































































































































































































































































































































































































































































































































༄༅།།  སྤྱོད་འཇུག་1ཤེར་ལེའི་རྒྱ་ཆེར་འགྲེལ་མཆན་སྙིང་པོའི་དོན་གསལ་ཉིན་བྱེད་ཆེན་པོ་ཞེས་བྱ་བ་བཞུགས་སོ།།  ཕྱི་མ་ལུས་དངོས་ཤེར་ལེ་འཆད་པ་ལ། གཞུང་སྔ་ཕྱི་མཚམས་སྦྱར་ཏེ་བསྟན་བཅོས་ཀྱི་ལུས་རྣམ་བཞག་ཤེས་རབ་བསྐྱེད་དགོས་པའི་རྒྱུ་མཚན་མདོར་བསྟན་པ་དང་། དེའི་ཡན་ལག་རྒྱས་པར་བཤད་པ། དགེ་རྩ་གཞན་དོན་དུ་བསྔོ་བ་དང་གསུམ་ལས། དང་པོ་ནི། 

དེ་ལ་བསྟན་བཅོས་འདིར་བརྗོད་མ་ཐག་པའི་མཚན་ཉིད་ཅན་གྱི་སྦྱིན་པ་ལ་སོགས་པ་ཡན་ལག་འདི་དག་ཐམས་ཅད་ནི།། ཐུབ་པས་ཇི་ལྟར་གནས་པའི་རྟེན་ཅིང་འབྲེལ་བར་འབྱུང་བ་དངོས་པོའི་དེ་ཁོ་ན་ཉིད་རབ་ཏུ་རྣམ་པར་འབྱེད་པའི་ཤེས་རབ་ཀྱི་དོན་དུ་གསུངས་ཏེ།། སྦྱིན་པ་ལ་སོགས་འཁོར་གསུམ་མི་དམིགས་པའི་སྦྱོར་བས་ཡོངས་སུ་སྦྱངས་ཏེ་བསྐལ་པ་གྲངས་མེད་གསུམ་སོགས་རིང་དུ་གོམས་པས་མ་རིག་པས་བསྐྱེད་པའི་རྣམ་པར་རྟོག་པའི་དྲྭ་བ་མཐའ་དག་བྲལ་ནས་སྒྲིབ་གཉིས་སྤངས་ཤིང་། བདག་མེད་གཉིས་ཐུགས་སུ་ཆུད་པའི་རང་བཞིན་ཕན་པ་ཐམས་ཅད་ཀྱི་གཞིར་གྱུར་པ་དོན་དམ་པའི་དེ་ཁོ་ན་ཉིད་ཀྱི་བདག་ཉིད་དེ་བཞིན་གཤེགས་པའི་ཆོས་ཀྱི་སྐུ་མངོན་པར་ཐོབ་པར་བྱེད་པས་ཤེས་རབ་ནི་ཉེར་ལེན་རྒྱུའི་གཙོ་བོ་ཡིན་ཅིང་སྦྱིན་པ་ལ་སོགས་པ་ནི་རྐྱེན་ཕལ་པ་ཡིན་པའི་ཕྱིར་རོ།། དེ་ཡང་ཇི་སྐད་དུ། འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། རབ་འབྱོར་འདི་ལྟ་སྟེ། དཔེར་ན་ཉི་མའི་དཀྱིལ་འཁོར་དང་ཟླ་བའི་དཀྱིལ་འཁོར་ནི་གླིང་བཞིར་ལས་༼དབང་༽བྱེད་ཅིང༌། ཤར་ནས་ལྷོ་ལྟ་བུ་གླིང་བཞིའི་རྗེས་སུ་འགྲོའོ།། གླིང་བཞིའི་རྗེས་སུ་འབྲང་སྟེ་གླིང་བཞི་མེད་ན་ཉི་ཟླ་མི་སྲིད་དེ་གླིང་བཞི་མ་ཆགས་གོང་དུ་ནམ་མཁའ་སྟོང་པར་ཉི་ཟླ་མི་སྲིད་པ་བཞིན་ནོ།། ཉི་ཟླ་མེད་ཀྱང་གླིང་བཞི་ཡོད་དེ་རྫོགས་ལྡན་བཞིན། དེས་ན་དང་པོ་གླིང་བཞི་ཡོད་ན་གདོད་ཉི་ཟླ་འབྱུང་ངོ་།། རབ་འབྱོར་དེ་བཞིན་དུ་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཕ་རོལ་ཏུ་ཕྱིན་པ་ལྔར་ལས་༼ དབང་༽ བྱེད་ཅིང་། ཕ་རོལ་ཏུ་ཕྱིན་པ་ལྔའི་རྗེས་སུ་འགྲོའོ།། ཕ་རོལ་ཏུ་ཕྱིན་པ་ལྔའི་རྗེས་སུ་འབྲང་སྟེ། སྦྱིན་སོགས་ལྔ་མེད་པའི་ཤེར་ཕྱིན་མི་སྲིད་དེ། ཤེར་ཕྱིན་ནི་སྦྱིན་སོགས་ཕར་ཕྱིན་ལྔའི་ངོ་བོ་ལུས་ཡིན་ལ་སྔ་མ་ལྔ་ནི་ཡན་ལག་ཡིན་པའི་ཕྱིར་རོ།། འོ་ན་ལུས་མེད་ན་ཡན་ལག་མི་སྲིད་པ་ལྟར་ཤེར་ཕྱིན་མེད་པའི་སྦྱིན་སོགས་མི་སྲིད་དོ་སྙམ་ན། ཤེར་ཕྱིན་མེད་ན་སྦྱིན་པའི་ཕར་ཕྱིན་སོགས་མེད་ཀྱང་སྐྱོན་མེད་དེ་རྫོགས་ལྡན་དུས་ཉི་ཟླ་མེད་ཀྱང་གླིང་བཞི་ཡོད་པ་བཞིན་ཉན་རང་གི་སྦྱིན་སོགས་ལྟ་བུའོ།། ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་སྦྱིན་པ་ལ་སོགས་པ་ལྔས་ཕ་རོལ་ཏུ་ཕྱིན་པའི་མིང་མི་འཐོབ་བོ།། རབ་འབྱོར་འདི་ལྟ་སྟེ། དཔེར་ན་འཁོར་ལོས་སྒྱུར་བའི་རྒྱལ་པོ་དང་བྲལ་ན་རིན་པོ་ཆེ་སྣ་བདུན་གྱིས་འཁོར་ལོས་སྒྱུར་བའི་མིང་མི་འཐོབ་བོ།། རབ་འབྱོར་དེ་བཞིན་དུ་སྦྱིན་པ་ལ་སོགས་པ་ལྔ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་དང་བྲལ་ན་ཕ་རོལ་ཏུ་ཕྱིན་པའི་མིང་མི་འཐོབ་བོ།། ཞེས་པ་ལ་སོགས་པ་གསུངས་སོ།། འཁོར་སྒྱུར་དང་མ་བྲལ་ན་སྣ་བདུན་གྱིས་འཁོར་སྒྱུར་གྱི་མིང་ཐོབ་ཅིང་བྲལ་ན་མི་ཐོབ་པ་བཞིན་ཤེར་ཕྱིན་དང་མ་བྲལ་ན་སྦྱིན་སོགས་ལྔས་ཀྱང་ཕར་ཕྱིན་མིང་འཐོབ་བོ།། དཔེ་དང་པོ་ཤེར་ཕྱིན་མཚན་ཉིད་པ་དང་ཕྱི་མ་བཏགས་པ་བའི་དཔེ་བརྗོད་པ་ཡིན་སྙམ། ཤེར་ཕྱིན་མཚན་བཏགས་ཀྱི་ཁྱད་པར་ཇི་ལྟར་ཞེ་ན། དུས་སྐབས་ཀྱི་དབང་དུ་བྱས་ན་ཡང་ས་དང་པོ་ཐོབ་ནས་འཁོར་བའི་ཕ་རོལ་ཕྱིན་ཙམ་སྟེ། འཕགས་པའི་འཆི་དང་ན་བ་དང༌།། རྒ་བའི་སྡུག་བསྔལ་རྩད་ནས་སྤངས།། ཞེས་སོ།། ངོ་བོའི་དབང་དུ་བྱས་ན་ས་དང་པོ་ཡན་ཆད་ཀྱི་མཉམ་བཞག་འཁོར་གསུམ་དམིགས་མེད་དེ་ཤེར་ཕྱིན་མཚན་ཉིད་པ་ཡིན་ཏེ་ཚུ་རོལ་འཁོར་བ་འཁོར་གསུམ་རྣམ་རྟོག་གི་ཕ་རོལ་རྟོག་མེད་ཡིན་པའི་ཕྱིར། འཇུག་པ་ལས། སྦྱིན་པ་སྦྱིན་བྱ་ལེན་པོ་གཏོང་པོས་སྟོང་།། འཇིག་རྟེན་འདས་པའི་ཕ་རོལ་ཕྱིན་ཅེས་བྱ།། ཞེས་དང་། མངོན་རྟོགས་རྒྱན་ལས། ཚུལ་རོལ་ཕ་རོལ་མཐའ་ལ་མིན།། དེ་དག་བར་ན་མི་གནས་པ།། དུས་རྣམས་མཉམ་པ་ཉིད་ཤེས་ཕྱིར།། ཤེས་རབ་ཕ་རོལ་ཕྱིན་པར་འདོད།། ཅེས་གསུངས་ཏེ། མཉམ་བཞག་དམིགས་མེད་འདུས་མ་བྱས་འགོག་བདེན་ཡིན་ལ། རྒྱུད་བླ་མ་ལས། འདུས་མ་བྱས་རྟོག་མེད་འགོག་བདེན་འདི་ལ་དགོངས་ནས་ལམ་བདེན་རྟག་པར་བཤད་པའི་གནད་འདི་ཤེས་ན་འཁྲུལ་པ་མཐའ་དག་རང་གྲོལ་ལོ།། དུས་སྐབས་ཀྱི་མཐར་ཕྱིན་པ་མིན་སྟེ་རྗེས་ཐོབ་ཏུ་རྣམ་རྟོག་འབྱུང་བའི་ཕྱིར། བསྒྲུབ་བྱ་དེ་དོན་དང་ལྡན་པའི།། གཞུང་ལམ་ལ་ཡང་དེ་སྒྲ་ཡིན།། ཞེས་སོ།། སངས་རྒྱས་པའི་གཉིས་མེད་ཡེ་ཤེས་ནི་དུས་སྐབས་ཀྱིས་ཀྱང་མཚན་ཉིད་པ་ཡིན་ཏེ་མཉམ་རྗེས་དབྱེར་མེད་ཡིན་པའི་ཕྱིར། བརྒྱད་སྟོང་དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད།། ཡེ་ཤེས་དེ་ནི་དེ་བཞིན་གཤེགས།། ཞེས་སོ།། དེས་ན་མི་ཕལ་པ་དང་འཁོར་བསྒྱུར་གཉིས་མཆོག་དམན་མ་གཏོགས་མི་མཚན་ཉིད་པ་ཡིན་པ་འདྲ་བ་ལྟར་ས་ཐོབ་འཕགས་པའི་མཉམ་བཞག་དང་སངས་རྒྱས་ཀྱི་གཉིས་མེད་ཡེ་ཤེས་གཉིས་ཤེར་ཕྱིན་མཚན་ཉིད་པ་ཡིན་པར་ཁྱད་མེད་དོ།། ས་ཐོབ་འཕགས་པའི་རྗེས་ཐོབ་རྟོག་པ་འདུས་བྱས་དང་ཉན་རང་འཕགས་པའི་མཉམ་རྗེས་མཐའ་དག་ལམ་བདེན་མཚན་ཉིད་པ་ཡིན་ཏེ། ཆོས་ཉིད་བདེན་པ་མངོན་སུམ་དུ་མཐོང་བའི་ཕྱིར། རིགས་ཅན་གསུམ་གྱི་ཚོགས་སྦྱོར་གྱི་ལམ་རྣམས་ལམ་མཚན་ཉིད་པ་ཡིན་ཡང་ལམ་བདེན་མཚན་ཉིད་པ་མིན་ཏེ། བདེན་པ་མ་མཐོང་བའི་ཕྱིར། འོན་ཀྱང་ཉན་རང་གི་མངོན་རྟོགས་འཕགས་ལམ་ལ་ཞུགས་མ་ཞུགས་གང་ལའང་ཕར་ཕྱིན་གྱི་ཐ་སྙད་མེད་དེ་མཉམ་བཞག་འཁོར་གསུམ་འཛིན་རྟོག་ཡིན་པའི་ཕྱིར་དང་། རྗེས་ཐོབ་ཏུ་རང་ཉིད་སངས་རྒྱས་འཐོབ་འདོད་དང་སངས་རྒྱས་ཀྱི་སར་བསྔོ་སྨོན་མེད་པའི་ཕྱིར་རོ།། ཉན་ཐོས་རང་སངས་རྒྱས་རྣམས་ལ།། ཕ་རོལ་ཕྱིན་པའི་མིང་ཡང་མེད།། ཅེས་སོ།། དེས་ན་ཐེག་ཆེན་གྱི་ལམ་ལྔ་ཆར་ལ་ཤེར་ཕྱིན་གྱི་དངོས་བཏགས་ཅི་རིགས་པའི་མིང་འཇུག་གོ། ས་ཐོབ་འཕགས་པའི་རྗེས་ཐོབ་ཁོ་ན་ལ་འཇིག་རྟེན་པའི་ཕར་ཕྱིན་ངོས་འཛིན་མི་རུང་སྟེ། གསུམ་པོ་དག་ལ་ཆགས་སྐྱེས་འགྱུར་པ་དེ།། འཇིག་རྟེན་པ་ཡི་ཕ་རོལ་ཕྱིན་ཅེས་བྱ།། ཞེས་གསུངས་པས་ཆགས་པ་ལ་བདེན་འཛིན་མཚན་འཛིན་གཉིས་སྣང་གི་དབྱེ་བ་དུ་མ་གསུངས་པས་ཐམས་ཅད་ལ་ཐུན་མོང་དུ་གོ་ལ། ཐེག་ཆེན་ཚོགས་སྦྱོར་མཉམ་བཞག་རང་རིག་མངོན་སུམ་ཡིན་པའི་ཕྱིར་དང་། རྗེས་ཐོབ་ཏུ་ཆོས་ཐམས་ཅད་སྤྲོས་བྲལ་དུ་གཏན་ལ་ཕབ་པའི་རྗེས་དཔག་ཚད་མ་ཡིན་པའི་ཕྱིར་དང་། ཀུན་རྫོབ་སེམས་བསྐྱེད་ཀྱིས་སངས་རྒྱས་ཀྱི་སར་སྨོན་པའི་ཕྱིར་འཇིག་རྟེན་པའི་ཕར་ཕྱིན་གྱི་སྒྲ་ཙམ་ངེས་པར་འཇུག་ལ། དེར་འཇིག་རྟེན་པའི་ཕར་ཕྱིན་གྱི་སྒྲ་ཡང་མི་འཇུག་ན། འཇིག་རྟེན་དང་འཇིག་རྟེན་ལས་འདས་པ་གཉིས་ལས་གཞན་མི་སྲིད་པས་ཐེག་ཆེན་ཚོགས་སྦྱོར་གྱི་ལམ་ལ་ལམ་ཤེར་ཕྱིན་གྱི་ཐ་སྙད་གཏན་ནས་མི་འཇུག་པར་འགྱུར་ལ། འདོད་ན། བསྒྲུབ་བྱ་དེ་དོན་དང་ལྡན་པའི། གཞུང་ལམ་དག་ལ་དེ་སྒྲ་ཡིན།། ཞེས་པ་དང་ཡང་དངོས་འགལ་ལོ།། དེས་ན་འཁོར་བསྒྱུར་ལ་དངོས་མིང་དང་སྣ་བདུན་ལ་འཁོར་བསྒྱུར་བཏགས་མིང་འཇུག་པ་ལྟར་ས་ཐོབ་འཕགས་པའི་མཉམ་བཞག་དང་སངས་རྒྱས་པའི་མཉམ་རྗེས་དབྱེར་མེད་པ་ལ་དངོས་མིང་དང་ཐེག་ཆེན་གཞུང་ལམ་ལ་བཏགས་མིང་འཇུག་པས། མདོ་ལས་དེ་གཉིས་བཀོད་པར་ཟད་དོ།། ཡང་ན་ཡན་ལག་ཅེས་པ་འདས་མ་ཐག་པའི་ཞི་གནས་ཀྱི་བདག་ཉིད་ཀྱི་རྒྱུན་ཏེ། ཞི་གནས་ཀྱི་ཡོངས་སུ་དག་པར་བྱས་པའི་སེམས་ཀྱི་རྒྱུན་ལ་ཤེས་རབ་སྐྱེ་བས་ལེགས་པར་སྦྱངས་པའི་ཞིང་ལས་འབྲས་བུ་སྐྱེ་བ་བཞིན་དུའོ།། ཡང་ན་གཞུང་དོན་གཙོ་བོ་ནི་འདི་ཡིན་ཏེ། ཡན་ལག་འདི་དག་ཅེས་པ་གོང་བསྟན་སྦྱིན་སོགས་ལྔ་ཀུན་རྫོབ་ཀྱི་ཡན་ལག་གཙོར་སྟོན་དང༌། འོག་ནས་འཆད་འགྱུར་ཤེས་རབ་དོན་དམ་པའི་ཡན་ལག་གཉིས་བསྟན་ཏེ། འདི་དག་ཅེས་པ་གཉིས་ཚིག་དང་། འདི་ནི་བདེན་པ་གཉིས་སུ་འདོད།། ཅེས་པས་ཤེས་ཏེ། འཇུག་པར། ཀུན་རྫོབ་དེ་ཉིད་གཤོག་ཡངས་དཀར་པོ་རྒྱས་འགྱུར་ཞིང་།། ངང་པའི་རྒྱལ་པོ་དེ་ནི་སྐྱེ་བོ་ངང་པ་ཡི།། མདུན་དུ་བརྡར་ནས་དགེ་བའི་རླུང་གི་ཤུགས་སྟོབས་ཀྱིས།། རྒྱལ་བའི་ཡོན་ཏན་རྒྱ་མཚོའི་ཕ་རོལ་མཆོག་ཏུ་འགྲོ།། ཞེས་གསུངས་པ་ལྟར་ཐབས་ཤེས་ཀྱི་ཡན་ལག་གཉིས་ལ་བརྟེན་ནས་མཐར་ཐུག་གི་འབྲས་བུ་སངས་རྒྱས་ས་ཡི་ཤེར་ཕྱིན་དེ་འཐོབ་དགོས་པའི་ཕྱིར་རོ།། འོ་ན་ཡན་ལག་འདི་དག་ཅེས་གོང་གི་སྦྱིན་སོགས་ལྔའམ་བསམ་གཏན་ཁོ་ནར་འཇུག་པ་མིན་ནམ་ཞེ་ན་མིན་ཏེ། གོང་མར་འཇུག་པ། དེ་ལྟར་འདི་དང་ཡང་འདི་དང་ཞེས་དང་། འོག་མར་འཇུག་པ་འདི་སྐད་བདག་གིས་ཐོས་ཞེས་སོགས་དང་། གཉིས་གར་འཇུག་པ། འདི་ལ་མོས་པའི་རྒྱུ་དག་ནི། ཞེས་སྒྲུབ་པ་དང་རྣམ་དག་སྒོམ་ལམ་གཉིས་ཀ་གོ་དགོས་པ་བཞིན། འདིར་ཐ་མ་ལྟར་རོ།། གཞན་དུ་ན་ཡན་ལག་དེ་དག་ཅེས་བརྗོད་རིགས་ཏེ། ལེའུ་དང་པོ་བསམ་པ་སེམས་བསྐྱེད་ཕན་ཡོན་དང་བཅས་པ་བསྟན་ནས། སྦྱིན་པ་སྟོན་པ་ལེའུ་གཉིས་པའི་མགོར། རིན་ཆེན་སེམས་དེ་བཟུང་བར་བྱ་བའི་ཕྱིར་ཞེས་ལེའུ་གོང་དང་མཚམས་སྦྱར་དེ་སྒྲ་འབྱུང་བ་དང་། ལེའུ་གསུམ་པར་མཚམས་སྦྱར་དེ་སྒྲ་མེད་དེ་གཉིས་པའི་མགོར་ཡུལ་གོང་མ་ལ་མཆོད་པ་དང་། གསུམ་པར་དམན་པ་ལ་བསྔོ་བ་སོགས་གཉིས་ཆར་སྦྱིན་པའི་ངོ་བོ་གཅིག་པའི་ཕྱིར། དེས་ན་བཅུ་པ་བསྔོ་བ་ཡང་སྦྱིན་པའི་ཁོངས་སུ་འདུའོ།། རྒྱལ་བའི་སྲས་ཀྱི་དེ་ལྟ་བུ་ཞེས་བཞི་པར་མཚམས་སྦྱར་བའི་ཚིག་དང་། ལྔ་པར་མཚམས་སྦྱོར་མེད་པ་ནི་དྲན་ཤེས་བག་ཡོད་ཚུལ་ཁྲིམས་ཀྱི་ངོ་བོར་གཅིག་པའི་ཕྱིར། དྲུག་པར། ལེགས་སྤྱད་གང་ཡིན་དེ་ཀུན་ཀྱང་ཞེས་དང་། བདུན་པར། དེ་ལྟར་བཟོད་པས་བརྩོན་འགྲུས་བརྩམས་ཞེས་དང་། བརྒྱད་པར། དེ་ལྟར་བརྩོན་འགྲུས་བརྩམས་ནས་ནི་ཞེས་པ་ནི་འདས་ཚིག་ཁོ་ནར་ཟད་ལ། འདི་སྒྲ་དུས་གསུམ་སྤྱི་དང་ཁྱད་པར་མ་འོངས་པ་ལ་འཇུག་པ་ཤེས་ཆེ་བས་འདི་དག་ཅེས་གོང་འོག་གཉིས་ཀ་ལ་འཇུག་པ་གདོན་མི་ཟའོ།། གོང་གི་བཤད་ཟིན་ཐབས་ཀུན་རྫོབ་ཀྱི་ཡན་ལག་དང་། འོག་ཏུ་འཆད་འགྱུར་ཤེས་རབ་དོན་དམ་པའི་ཡན་ལག་ཡིན་ན། ཡན་ལག་ཅན་གང་ཞེ་ན། བདེན་གཉིས་དབྱེར་མེད་དེ་ཡན་ལག་ཅན་ཏེ། འཕང་ལོ་སོགས་ཤིང་སོགས་ལས་ཐ་དད་པའི་ཡན་ལག་ཅན་ཤིང་རྟ་མེད་པ་བཞིན་ནོ།། ཡང་ན་ཐབས་ཤེས་ཚོགས་གཉིས་རྒྱུའི་ཡན་ལག་དང་། འབྲས་བུ་གཉིས་སུ་མེད་པའི་ཤེས་རབ་ཡན་ལག་ཅན་དུ་གོ་ནའང་ཆོག་ལ། བདེན་གཉིས་དབྱེར་མེད་དམ་ཚོགས་གཉིས་ཟུང་འཇུག་དང་། སྣང་སྟོང་དབྱེར་མེད། སྐུ་གསུམ་གཉིས་མེད་སོགས་གཞན་སེལ་རྟོག་པའི་ཞེན་སྟངས་ཙམ་ཟུང་འཇུག་ཡིན་པར་རློམ་པ་ནི་གནད་མ་གོ་བ་སྟེ། དཔེར་ན་མེ་ཚ་བའོ་ཞེས་རྟོག་པའི་འཛིན་སྟངས་ནི་མེ་རང་མཚན་མྱོང་བ་མིན་པ་བཞིན་དང་། རང་རིག་གམ་རྣལ་མངོན་གྱིས་སྣང་སྟོང་སོགས་ཀྱི་སྤྲོས་བྲལ་ལམ་རྟོག་བྲལ་རང་གིས་ཉམས་སུ་མྱོང་བ་ནི་སྣང་སྟོང་དབྱེར་མེད་སོགས་ཏེ། དཔེར་ན་ལུས་དབང་གིས་ཚ་བ་ཉམས་སུ་མྱོང་བ་བཞིན་ནོ།། འོ་ན་ཀུན་རྫོབ་དང་དོན་དམ་ཡན་ལག་ཟུང་འཇུག་ཡན་ལག་ཅན་དང་། སྦྱིན་སོགས་ཡན་ལག་དང་། ཤེར་ཕྱིན་ཡན་ལག་ཅན་དུ་འཆད་ཚེ། འཕང་ལོ་སོགས་ལས་ཐ་དད་པའི་ཤིང་རྟ་མི་སྲིད་པ་ལྟར། ཀུན་རྫོབ་དང་དོན་དམ་ལས་ཐ་དད་པའི་ཟུང་འཇུག་མེད་པ་དང་། སྦྱིན་སོགས་ལྔ་ལས་ཐ་དད་པའི་ཤེར་ཕྱིན་མེད་པས་ཕ་རོལ་ཕྱིན་ལྔ་ཁོ་ནར་འགྱུར་ཞེ་ན། བརྟགས་ཤིང་དཔྱད་པའི་ངོར་མ་གྲུབ་མོད། འོན་ཀྱང་རིགས་པས་དཔྱད་པ་མ་བཏང་བའི་ཐ་སྙད་ངོར་ཡན་ལག་དང་ཡན་ལག་ཅན། ལས་དང་བྱེད་པ་པོ་ཉེ་བར་བླང་བྱ་དང་ལེན་པ་པོ་སོགས་གྲུབ་ཅིང་། སྦྱིན་སོགས་ལྔ་ཡན་ལག་དང་ཤེར་ཕྱིན་ཡན་ལག་ཅན་བྱེད་པའི་ཚེ་སྔ་མ་རྒྱུ་དང་ཕྱི་མ་འབྲས་བུར་ངེས་པས་རྒྱུའི་ནུས་པ་འབྲས་བུར་འདུས་པའི་དོན་དང་། སྦྱིན་པའི་ཕར་ཕྱིན་སོགས་ལྔ་ཡན་ལག་དང་ཤེར་ཕྱིན་ཡན་ལག་ཅན་བྱེད་ན་ངོ་བོ་གཅིག་ལ་ལྡོག་པ་ཐ་དད་དོ།། ཐབས་སོགས་ཕར་ཕྱིན་ཕྱི་མ་བཞི་ཤེར་ཕྱིན་གྱི་ངོ་བོར་གཅིག་པ་བཞིན་ནོ།། སྔ་མ་རྒྱུའི་ནུས་པ་འབྲས་བུར་འདུས་པ་ལྟར་ན་ཆུ་ཕྲན་རྣམས་ཡན་ལག་དང་རྒྱ་མཚོ་ཆེན་པོ་ཡན་ལག་ཅན་ཡིན་པ་བཞིན་དང༌། ཕྱི་མ་ལྟར་ན་སོར་མོ་ལྔ་ཡན་ལག་དང་། ལག་པ་ཡན་ལག་ཅན་ཡིན་ཀྱང་སོར་མོ་ལས་ཐ་དད་པའི་ལག་པ་གཞན་ཡང་ཡོད་རུང་བ་བཞིན་ནོ།། དེས་ན་སོར་མོ་ཡིན་ན་ལག་པ་ཡིན་པས་ཁྱབ། ལག་པ་ཡིན་ན་སོར་མོ་ཡིན་པ་མ་ཁྱབ་པ་དང་། ཁ་འབབ་ཀྱི་ཆུ་ཡིན་ན་མ་དྲོས་མཚོའི་ཆུ་ཡིན་པས་ཁྱབ། མ་དྲོས་མཚོའི་ཆུ་ཡིན་ན་ཁ་འབབ་ཡིན་པ་མ་ཁྱབ་པ་དང་། ཁམས་བཅུ་བདུན་ཡིན་ན་ཆོས་ཁམས་ཡིན་པས་ཁྱབ། ཆོས་ཁམས་ཡིན་ན་ཁམས་བཅུ་བདུན་ཡིན་པ་མ་ཁྱབ་པ་སོགས་མཐའ་ཡས་སོ།། འོ་ན་བསམ་གཏན་ཡན་ལག་ཤེར་ཕྱིན་ཡན་ལག་ཅན་བྱེད་པའི་ཚེ་ཇི་ལྟར་སྙམ་ན། སྔ་མ་ལྟར་རྒྱུ་འབྲས་སམ་ངོ་བོ་གཅིག་ལ་ལྡོག་པ་ཐ་དད་དེ་སྔ་མའི་བྱེ་བྲག་ཡིན་པས་སོ།། 

དེ་ཡི་ཕྱིར་ན་སྡུག་བསྔལ་གསུམ་གྱིས་སྡུག་བསྔལ་བའི་སྤྱོད་འཇུག་ཤེར་ལེའི་རྒྱ་ཆེར་འགྲེལ་མཆན་སྙིང་པོའི་དོན་གསལ་ཉིན་བྱེད་ཆེན་པོ། འགྲོ་བ་མཐའ་ཡས་པའི་སྡུག་བསྔལ་དག །ཞི་བར་འདོད་པས་ཉན་རང་གི་སྟོང་ཉིད་མེད་དགག་དང་བྱང་སེམས་སོ་སྐྱེས་ལམ་གཞུག་༼ཞུགས་མ༽ཞུགས་ནས་རྒྱུན་མཐའི་བར་རྒྱུར་གྱུར་པ་དང་། སངས་རྒྱས་ཀྱི་སར་འབྲས་བུར་གྱུར་པའི་ཤེས་རབ་རྣམ་པ་གཉིས་ལས་ཐོག་མར་རྒྱུ་དང་ཕྱིས་འབྲས་བུའི་ཤེས་རབ་བསྐྱེད་པར་བྱའོ།། བསྟན་བཅོས་མཐའ་དག་གི་ལུས་རྣམ་བཞག་བསྟན་ཏོ།། གཉིས་པ་ལ་གཞི་ཐོས་བསམ་གྱིས་གཏན་ལ་འབེབས་པ། ལམ་སྒོམ་པས་ཉམས་སུ་ལེན་པ་དང་། དེར་རྩོད་སྤང་ལས་འཕྲོས་ནས་མཐར་འཛིན་མ་ལུས་པ་བསལ་བ་དང་གསུམ་མོ།། དང་པོ་ལ་གཉིས། གཞི་བདེན་གཉིས་ཀྱི་རང་བཞིན་སྤྱིར་བསྟན་པ་དང་། ལམ་ཚོགས་གཉིས་ལ་བརྟེན་ནས་འབྲས་བུ་སྐུ་གཉིས་ཟུང་འཇུག་མངོན་དུ་བྱེད་ཚུལ་བྱེ་བྲག་ཏུ་བཤད་པའོ།། དང་པོ་ལ་ཡན་ལག་ངོས་བཟུང་ནས་བདེན་གཉིས་ཀྱི་མཚོན་བྱའི་དབྱེ་བ། མཚན་གཞི་ངོས་བཟུང་བ། དེ་རྟོགས་པ་པོ་གང་ཟག་གི་དབྱེ་བའི་སྒོ་ནས་གྲངས་ངེས་པ་དང་གསུམ་ལས། དང་པོ་ནི། 

སྒྲིབ་པས་ན་ཀུན་རྫོབ་སྟེ་མ་རིག་པ་དང་།རྟེན་པས་ན་ཀུན་རྫོབ་འདི་ཡོད་པས་འདི་འབྱུང་བ་སོགས་དང་། བརྡར་བཏགས་པས་ན་ཀུན་རྫོབ་སྟེ་ཐ་སྙད་དུ་བྱ་བ་དང་བཅས་པ་ཀུན་རྫོབ་ཀྱི་བདེན་པ་དང་ཡོད་པ་དང་མེད་པ་དང་གཉི་ག་དང་གཉིས་ཀ་༼མིན་༽བཀག་པའི་རང་བཞིན་མེད་པ་གདོད་མ་ནས་སྤྲོས་པ་ཉེ་བར་ཞི་བ་ནི་དོན་དམ་པ་སྟེ།། འདི་ནི་བདེན་པ་གཉིས་སུ་འདོད་ཅེས་པས་ཡན་ལག་ངོས་འཛིན་པ་ཡིན་ལ།། བདེན་པ་བཞིར་བཤད་པ་ཡང་འདིར་འདུས་ཏེ། འདི་ལྟར་སྡུག་བསྔལ་དང་ཀུན་འབྱུང་བ་དང་ལམ་གྱི་བདེན་པ་རྣམས་ཀུན་རྫོབ་ཀྱི་བདེན་པ་དང་། དེའང་ས་ཐོབ་འཕགས་པའི་རྗེས་ཐོབ་འདུས་བྱས་ཀུན་རྫོབ་དང་། འཕགས་པའི་མཉམ་བཞག་འགོག་བདེན་ནི་དོན་དམ་པའི་བདེན་པ་ཡིན་ནོ།། འདིས་བདེན་གཉིས་ཀྱི་མཚོན་བྱ་སྟོན་ཏོ།། གཉིས་པ་ནི། དོན་དམ་པའི་བདེན་པ་ནི་མཚན་ཉིད་ཐམས་ཅད་ལས་འདས་པས་རྣམ་པར་རྟོག་པའི་བློ་ཡི་སྤྱོད་ཡུལ་མིན་ལ།། དེ་ཡང་རྣམ་གྲངས་པའི་དབང་དུ་བྱས་ན་མཚན་གཞི་དང་རྣམ་གྲངས་མིན་པའི་མཚན་ཉིད་དེ་དང་པོ་ལྟར་ན་བློས་སྤྱོད་ཡུལ་མིན་པ་དེ་ཆོས་ཅན་དོན་དམ་ཡིན་ཏེ་བརྟགས་ཤིང་དཔྱད་པའི་བློ་ངོར་གྲུབ་པའི་ཕྱིར། ཡང་ན་མ་གྲུབ་ཞེས་གང་བཀོད་ཀྱང་ཁྱད་མེད་དོ།། རྣམ་གྲངས་མིན་པའི་དབང་དུ་བྱས་ན་མཚན་ཉིད་ཡིན་ཏེ། རབ་རིབ་མཐུ་ཡི་སྐྲ་ཤད་ལ་སོགས་པ།། ངོ་བོ་ལོག་པ་གང་ཞིག་རྣམ་བརྟགས་པ།། དེ་ཉིད་བདག་ཉིད་གང་དུ་མིག་དག་པས།། མཐོང་དེ་དེ་ཉིད་དེ་བཞིན་འདིར་ཤེས་གྱིས།། ཞེས་པས་རབ་རིབ་ལྟ་བུ་འཁོར་བའི་འཁྲུལ་སྣང་དག་ཙམ་འཕགས་པའི་མཉམ་བཞག སྤྲོས་བྲལ་དེའང་གཞན་གྱིས་རྟོག་པ་གཞན་སེལ་གྱི་ཞེན་ཡུལ་ལ་དོན་དམ་ཞེས་བརྡ་མཛད་ཙམ་ལས་བློས་སྤྱོད་ཡུལ་མིན་ཞེས་པའང་བློས་སྤྱོད་ཡུལ་བཀག་ཙམ་ལས་ངོ་བོ་མཚན་ཉིད་ལས་འདས་པས་མཚན་ཉིད་མེད་དོ།། བློ་ལ་སྣང་བ་དང་མི་སྣང་བའི་དབང་གིས་དངོས་པོ་དང་དངོས་མེད་བདེན་པ་དང་བདེན་པ་མིན་པ་ལ་སོགས་པ་ཇི་ལྟར་རྣམ་པར་བཞག་པ་ཐམས་ཅད་ནི་ཀུན་རྫོབ་ཡིན་པར་བརྗོད་དོ།། འདིས་ཐ་སྙད་དུ་སྣང་བ་སེམས་སམ། སེམས་ཀྱི་ཆོ་འཕྲུལ་དུ་སྟོན་ཏེ། སེམས་ཙམ་རྣམ་བདེན་པས་ཕྱི་གནས་དོན་ལུས་གསུམ། ནང་ཡིད་འཛིན་རྟོག་གསུམ་སེམས་ཀུན་གཞིའི་རྫས་སུ་གཅིག་པ་དོན་དམ་པར་བདེན་གྲུབ་ཁས་ལེན་པ་དེ་དབུ་མ་རང་རྒྱུད་པ་དང་། གྲགས་སྡེ་སྤྱོད་པས་ཀྱང་དོན་དམ་པར་རྫས་སུ་མི་གྲུབ་ཀྱང་རིམ་གྱིས་པའི་གང་ཟག་བཀྲི་བའི་ཕྱིར་ཐ་སྙད་དུ་བདེན་སྒྲུབ་བམ་སྒྱུ་མ་རྨི་ལམ་ལྟ་བུར་ངེས་པར་ཁས་ལེན་དགོས་ཏེ། དཔེར་ན་དོན་དམ་ལ་སེམས་ཙམ་པས་ཕྱི་དོན་མི་འདོད་ཀྱང་ཐ་སྙད་དུ་ཕྱི་དོན་མདོ་སྡེ་པ་ལྟར་ཁས་ལེན་དགོས་པ་བཞིན་ནོ།། རྣམ་བརྫུན་པས་རྣམ་གསུམ་རྣམས་ཀྱི་སྣང་བ་དེ་དོན་ལ་སེམས་གསལ་རིག་གི་རྫས་སུ་ཁས་མི་ལེན་ཡང་། མཁར་གཞོང་ལ་སྐྲ་ཤད་དམ་མེ་ལོང་གི་གཟུགས་བརྙན་ལྟར་དོན་ལ་བེམ་ཤེས་ཅིའང་མི་གྲུབ་ཀྱང་དོན་དམ་པར་གཉིས་མེད་ཀྱི་ཤེས་པ་གསལ་རིག་ལ་བརྟེན་ནས་སེམས་ཀྱི་ཆོ་འཕྲུལ་ཙམ་དུ་གཟུང་འཛིན་གྱིས་སྣང་བ་འབྱུང་བར་འདོད་དོ།། རྣམ་མེད་པའི་ལུགས་འདི་རང་རྒྱུད་པས་ཁས་མི་ལེན་ཡང་ཐལ་འགྱུར་པས་ཐ་སྙད་དུ་ངེས་པར་ཁས་ལེན་དགོས་ལ། འོ་ན་རྣམ་མེད་པ་དང་ཁྱད་པར་ཅི་ཞེ་ན། ཐལ་འགྱུར་བས་སྣང་སྟོང་དབྱེར་མེད་ཆོས་ཉིད་སྤྲོས་བྲལ་གྱི་རང་རྩལ་དུ་འདོད་དོ།། དེས་ན་སྣང་བ་སེམས་སམ་སེམས་ཀྱི་ཆོ་འཕྲུལ་དུ་འདོད་པ་ཐེག་ཆེན་ཕལ་ཆེར་མཐུན་པར་ཤེས་པར་བྱའོ།། མདོ་སྡེ་པའི་ལུགས་ལྟར་རང་རྒྱུད་འོག་མས་ཀྱང་གཞལ་བྱ་ལྐོག་ན་མོ་ཁས་ལེན་པ་མ་གཏོགས་རྣམ་བདེན་པ་དང་ཁྱད་མེད་ལ། འོན་ཀྱང་ཐ་སྙད་བྱེ་སྨྲའི་རྗེས་འབྲང་བཙུན་པ་ངོ་བོ་ཉིད་མེད་པའི་ལུགས་ལ་ཡང་ཐ་སྙད་དུ་ཤེས་བྱ་གཞི་ལྔ་སྒྱུ་མ་ལྟ་བུ་ཁས་ལེན་པས་སྣང་བ་སེམས་སུ་མི་འདོད་ཀྱང་དོན་དམ་སེམས་ཀྱི་གནས་ལུགས་སྤྲོས་བྲལ་འདོད་པས་དབུ་མ་པ་ཀུན་དོན་ལ་མི་མཐུན་པ་མེད་དོ།། ༼འདིས་དོན་དམ་བདེན་པ་དང་ཀུན་རྫོབ་གྱི་དབྱེ་བའི་མཚན་གཞི་འམ་མཚན་ཉིད་ཙམ་བསྟན་ལ་བདེན་པའི་མཚན་ཉིད་བསྟན་པ་མིན་ཏེ། བདེན་པའི་སྒྲ་མེད་པའི་ཕྱིར།༽ 


གསུམ་པ་ལའང་གང་ཟག་གི་དབྱེ་བ། བློ་ཁྱད་ཀྱི་གནོད་རིམ། རྟོགས་ཚུལ་མི་མཐུན་པའི་རྩོད་སྤང་དང་གསུམ་ལས། 

དང་པོ་ནི། བདེན་པ་གཉིས་པོ་དེ་ལ་རྟོགས་པ་པོ་འཇིག་རྟེན་རྣམ་པ་གཉིས་མཐོང་སྟེ།། ཞི་ལྷག་གི་ཏིང་ངེ་འཛིན་གང་ལ་ཡོད་པའི་རྣལ་འབྱོར་པ་དང་དེ་མེད་པའི་ཕལ་པའོ།། ཞེས་པས་དོན་དམ་བདེན་པ་དང་ཀུན་རྫོབ་བདེན་པ་རྟོགས་པ་པོ་གང་ཟག་དངོས་སུ་བསྟན་ཅིང་ཤུགས་ལ་བདེན་གཉིས་ཀྱི་གྲངས་ངེས་སྟོན་ཏེ་རྣལ་འབྱོར་པ་འཕགས་པས་རྣལ་མངོན་གྱིས་དོན་དམ་བདེན་པ་མངོན་སུམ་དང་། ཕལ་པ་སོ་སྐྱེས་ཀྱིས་འཁྲུལ་སྣང་ཀུན་རྫོབ་ལོག་རྟོག་གིས་བདེན་པར་འཛིན་པའི་ཕྱིར་གྲངས་ངེས་གྲུབ་སྟེ་འཕགས་པས་མ་འཁྲུལ་བ་ཡང་དག་པ་དང་། སོ་སྐྱེས་ཀྱིས་ཕྱིན་ཅི་ལོག་ཏུ་མཐོང་བ་ལས་གཞན་བདེན་བརྫུན་གཉིས་ཡིན་དང་གཉིས་མིན་གྱི་ཆོས་མི་སྲིད་པའི་ཕྱིར་རོ།། 

གཉིས་པ། འཇིག་རྟེན་པས་ཀུན་རྫོབ་དང་འཕགས་པས་དོན་དམ་མཐོང་བའི་རྒྱུ་མཚན་ནི། དེ་ལ་འཇིག་རྟེན་ཕལ་པ་རྣམས་ནི།། རྣལ་འབྱོར་འཇིག་རྟེན་གྱིས་གནོད་ཅིང༌།། སླར་ཅིག་ཤོས་ཀྱིས་ནི་རྣལ་འབྱོར་པའི་ཤེས་པ་ལ་གནོད་པ་མ་ཡིན་ཏེ། མིག་ནི་རབ་རིབ་ཅན་གྱིས་དམིགས་པ་ཡིས།། རབ་རིབ་མེད་ཤེས་ལ་གནོད་མིན་ཇི་ལྟར།། དེ་བཞིན་དྲི་མེད་ཡེ་ཤེས་སྤངས་པའི་བློས།། དྲི་མེད་བློ་ལ་གནོད་པ་ཡོད་མ་ཡིན།། ཞེས་གསུངས་པ་ཡང་རྣལ་འབྱོར་པ་འཕགས་པ་ལ་དགོངས་པ་ཡིན་ནོ།། 

ཕལ་པ་འབའ་ཞིག་ལ་གནོད་པ་མ་ཟད་རྣལ་འབྱོར་པ་ཡང་བློ་སྟེ་ཤེས་རབ་ཀྱི་ཁྱད་པར་དང་ཏིང་ངེ་འཛིན་དང་སྙོམས་པར་འཇུག་པ་ལ་སོགས་ཀྱིས།། ཉན་རང་བྱང་སེམས་སོགས་ས་གོང་མ་གོང་མ་ལ་གནས་པ་རྣམས་ཀྱིས་འོག་མ་འོག་མ་དག་ལ་གནོད་དོ།། དེའང་ཉན་ཐོས་འཕགས་པའི་མཉམ་བཞག་སྟོང་འཛིན་གཉིས་སྣང་། རང་རྒྱལ་འཛིན་རྟོག་བྱང་འཕགས་སྤྲོས་བྲལ་རྣམས་གོང་མ་རྣམས་ལྷག་པའི་དོན་དང་ཉན་རང་ནང་ཚན་མཆོག་དམན་དང་བྱང་སེམས་སོགས་མཆོག་དམན་ཤུགས་ཀྱིས་ཤེས་སོ།། གནོད་ཅེས་པ་ནི་ཟིལ་གྱིས་གནོན་ཞེས་པའི་ཐ་ཚིག་གོ། འདིའི་དོན་སྐར་མ་དང་ཟླ་བའི་འོད་ཉི་མའི་འོད་དུ་འདུས་པ་བཞིན་འཕགས་པ་འོག་མའི་མཁྱེན་པ་གོང་མར་འདུ་བས་མི་འགལ་ཡང་འོག་མ་ལས་གོང་མ་འཕགས་པའི་དོན་ཏོ།། འདིར་རྣལ་འབྱོར་བྱེ་སྨྲ་སོགས་ལ་ངོས་འཛིན་པ་མི་རུང་སྟེ་གྲུབ་མཐའ་སྨྲ་བ་བཞི་པོ་ལ་རྣལ་འབྱོར་པའི་བརྡ་དང་ཐ་སྙད་མ་གྲགས་པའི་ཕྱིར་དང་དོན་ལའང་མི་འཐད་དེ་སོ་སྐྱེས་གྲུབ་མཐའ་འཛིན་པས་ཆོས་ཉིད་རྣལ་མའི་དོན་མཐོང་བ་མིན་པའི་ཕྱིར་རོ།། དེའང་ཚད་མ་མདོ་ལས། རྣལ་འབྱོར་རྣམས་ཀྱིས་བླ་མས་བསྟན།། མ་འདྲེས་པ་ཡི་དོན་ཙམ་མཐོང་།། ཞེས་པ་དང་། འཇུག་པ་ལས། སོ་སོའི་སྐྱེ་བོ་རྣམས་ནི་རྟོག་པས་བཅིངས།། མི་རྟོག་རྣལ་འབྱོར་པ་ནི་གྲོལ་བར་འགྱུར།། ཞེས་དང་། འོག་ཏུ་ཡང་། རྣལ་འབྱོར་ཀུན་རྫོབ་ཉེས་མེད་དེ།། ཞེས་སོ།། དེས་ན་རྣལ་འབྱོར་པ་ནི་རིགས་ཅན་གསུམ་གྱི་འཕགས་པའི་གང་ཟག་ཁོ་ན་སྟེ་ནང་སྡེའི་གྲུབ་མཐའ་སྨྲ་བ་འོག་མས་དོན་དམ་བདེན་པ་མཐོང་མི་སྲིད་ཅིང་དབུ་མ་པས་ཀྱང་སྤྲོས་བྲལ་གོ་བ་ཙམ་ཡིན་གྱི་རྟོགས་པ་མིན་པས་རྣལ་འབྱོར་འཇིག་རྟེན་གྱིས་དོན་དམ་མཐོང་བར་གསུངས་པ་དང་དངོས་སུ་འགལ་ལོ།། 

རྣལ་འབྱོར་པའི་བློའི་ཁྱད་པར་ལས་ཕལ་པའི་ཤེས་པ་འཁྲུལ་པ་ཡིན་ནོ་ཞེས་ཇི་ལྟར་རྟོགས་པར་ནུས་ཞེ་ན། གསུམ་པ་ཐ་སྙད་སྣང་ཚུལ་ཐུན་མོང་དུ་བསྟན་པ། འཛིན་སྟངས་མི་མཚུངས་པའི་རྩོད་པ་འབྱུང་ཚུལ། རྩོད་པ་དངོས་རྒྱས་པར་བསྟན་པ་དང་གསུམ་ལས། 

དང་པོ་ནི། རྣལ་འབྱོར་པ་དང་ཕལ་པ་གཉིས་ཀ་ཡང་སྒྱུ་མ་དང་རྨི་ལམ་ལ་སོགས་པ་ནི་རང་བཞིན་མེད་པར་འདོད་པའི་ཕྱིར་དཔེ་དེས་ཆོས་ཐམས་ཅད་རང་བཞིན་མེད་པ་ཉིད་དུ་རྣལ་འབྱོར་པས་ཕལ་པ་ལ་སྟོན་པ་ཡིན་ནོ།། ཕར་ཕྱིན་སྐབས་རྨི་ལམ་སོགས་ཆོས་ཐམས་ཅད་བདེན་མེད་དུ་བསྟན་པ་ནི་དཔེ་ཡི་ཡེ་ཤེས་ཏེ་གྲུབ་མཐའ་ལ་ཞུགས་མ་ཞུགས་ཐམས་ཅད་ཀྱིས་ཆོས་ཀུན་བདེན་མེད་མ་རྟོགས་ཀྱང་སྒྱུ་མ་སོགས་བདེན་མེད་དུ་རྟོགས་པ་ཡོད་དེ། འདི་མེད་ན་དབུ་མའི་ལྟ་བ་ངོ་སྤྲད་ཐབས་མེད་དེ། དཔེར་ན་ཚང་མང་དུ་མེ་དུའི་འབྲེལ་བ་མ་ངེས་ན་ལ་རྒྱབ་ཏུ་མེ་མི་དཔོག་པ་བཞིན་ནོ།། སོ་སྐྱེ་སྐབས་རྨི་ལམ་སོགས་བདེན་མེད་རང་རིག་མངོན་སུམ་གྱི་རྟོགས་པ་འདི་རིགས་ཁམས་བདེ་གཤེགས་སྙིང་པོའང་ཡིན་ནོ།། ལམ་མ་ཞུགས་པའམ་མཚན་ཉིད་ཐེག་པ་ལ་དཔེའི་ཡེ་ཤེས་མེད་སྙམ་པ་ནི་མ་གོ་བ་ཆེན་པོའོ།། འོ་ན་སེམས་ཅན་ཐམས་ཅད་གདོན་པའི་བསམ་པས་སྦྱིན་པ་ལ་སོགས་པའི་ཚོགས་ཡོངས་སུ་རྫོགས་པའི་ཕྱིར་བྱང་ཆུབ་སེམས་དཔའ་ཡང་ཇི་ལྟར་འཇུག་པར་འགྱུར་ཏེ། དེ་རྣམས་རང་བཞིན་མེད་པ་ཡིན་པའི་ཕྱིར་ཞེ་ན། འབྲས་བུ་རྫོགས་པའི་བྱང་ཆུབ་ཐོབ་པའི་དོན་དུ་དོན་དམ་རིགས་པས་མ་དཔྱད་པར་དེའི་རྒྱུ་ཚོགས་གཉིས་ལ་འཇུག་པའི་ཕྱིར་ཏེ།། དེ་ལྟར་གྱུར་ན་དེ་ལ་འདི་ནི་རྟེན་ཅིང་འབྲེལ་བར་འབྱུང་བའི་ངེས་པ་ཡོད་པའི་ཕྱིར་རྒྱུ་དང་འབྲས་བུ་ལ་འགལ་བ་མེད་དོ།། དོན་དམ་རིགས་པའི་དཔྱད་བཟོད་དུ་ཆོས་ཐམས་ཅད་སྤྲོས་བྲལ་ནམ་མཁའ་ལྟ་བུ་ལ་ལས་འབྲས་མི་གྲུབ་ཀྱང་ཐ་སྙད་ཚད་མའི་ངོར་ལས་འབྲས་མཐའ་དག་དབུ་མ་པས་ཀྱང་ཁས་ལེན་དགོས་པའི་ཕྱིར་ཏེ། ཐ་སྙད་ཁས་ནི་མ་བླང་བར།། ངེད་ཅག་འཆད་པར་མི་བྱེད་དོ།། ཞེས་སོ།། 

གལ་ཏེ་སྒྱུ་མ་ལ་སོགས་པ་དང་མཚུངས་པའི་དངོས་པོའི་རང་གི་ངོ་བོ་རྣལ་འབྱོར་པས་རྟོགས་པ་དེ་ཉིད་སྐྱེ་བོ་ཕལ་པས་ཀྱང་རྟོགས་ན་ཇི་ལྟར་གང་དུ་ལོག་པར་རྟོག་པ་ཡོད་པར་འགྱུར་ཞེ་ན། གཉིས་པ་ནི། འཇིག་རྟེན་པ་ཡིས་རྒྱུ་དང་རྐྱེན་ལ་བརྟེན་པའི་དངོས་པོའི་རང་བཞིན་མཐོང་ཞིང་མཐོང་བ་འབའ་ཞིག་ཏུ་མ་ཟད།། ཡང་དག་པ་སྟེ་དོན་དམ་པ་ཉིད་དུའང་རྟོག་པར་བྱེད་ཀྱི།། རྣལ་འབྱོར་པས་མཐོང་བ་བཞིན་སྒྱུ་མ་ལྟ་བུར་མཐོང་བ་མིན་པས་འདིར།། རྣལ་འབྱོར་པ་དང་འཇིག་རྟེན་པ་ལྷན་ཅིག་རྩོད་དེ།། འདི་ནི་རྣལ་འབྱོར་འཕགས་པས་ཆོས་ཐམས་ཅད་བདེན་མེད་རྟོགས་པ་དང༌། སོ་སྐྱེ་འཇིག་རྟེན་པས་བདེན་པར་རྟོགས་པ་གཉིས་འཛིན་སྟངས་མི་མཚུངས་ནས་རྩོད་པ་འདིའང་ངག་གིས་དངོས་སུ་རྩོད་པ་ཁོ་ན་གོ་མི་དགོས་ཏེ། དོན་རྟག་པའམ་མི་རྟག་པ་དང་བདེན་པར་གྲུབ་མི་གྲུབ་དང་། ངོ་བོ་སྟོང་མི་སྟོང་འཛིན་སྟངས་མི་མཚུངས་པའི་དོན་ཏེ། གྲུབ་མཐའ་ལ་མ་ཞུགས་པ་རྣམས་ཀྱིས་ངག་གིས་དངོས་སུ་རྩོད་ཀྱང་མི་ཤེས་སོ།། དངོས་སུ་རྩོད་པ་པོ་ནི་ལྷན་སྐྱེས་ཀྱི་བདེན་འཛིན་ལ་ཀུན་བཏགས་ཀྱི་སྒྲུབ་བྱེད་ལྟར་སྣང་བཀོད་ནས་མུ་སྟེགས་བྱེད་དང་ནང་སྡེ་གྲུབ་མཐའ་སྨྲ་བ་ཁོ་ནར་ཟད་དོ།། དེས་ན་གཞི་གཏན་ལ་འབེབས་སྐབས་ནང་སྡེ་རྩོད་སྤོང་ཁོ་ན་དང༌་། ལམ་སྒོམ་པ་ཉམས་སུ་ལེན་པ་དང་གཏན་ཚིགས་ཀྱིས་སྒྲོ་འདོགས་གཅོད་སྐབས་ཕྱི་རོལ་པའི་རྩོད་སྤོང་གཙོ་བོར་བཀོད་པ་ནི་གཞུང་འདིའི་ལུགས་ཏེ། ཕན་ཚུན་དངོས་ཤུགས་ཀྱིས་བསྟན་པའི་ཕྱིར། སྤྱིར་མགོན་པོ་ཀླུ་སྒྲུབ་ཡབ་སྲས་རྣམས་ཀྱིས་གཞན་ལུགས་བཀག་ནས་རང་ལུགས་བཞག་པ་གཙོ་ཆེ་ལ། ཕྱོགས་གླང་ཡབ་སྲས་དང་ཆོས་རྗེ་ས་པཎ་སོགས་ཀྱི་ཚད་མ་འཆད་སྐབས་གཞན་ལུགས་དགག རང་ལུགས་བཞག རྩོད་སྤང་གསུམ་རེ་མཛད་ཅིང་། རྒྱལ་སྲས་ཆེན་པོས་རང་ལུགས་བཞག་པ་དང་། དེ་ལ་རྩོད་སྤོང་གཉིས་རེ་མཛད་པ་ལས་གོང་དུ་དབུ་མ་པ་རང་ལུགས་ཀྱི་བདེན་གཉིས་རྣམ་བཞག་བསྟན་ནས་འདི་ནས་རྩོད་སྤང་མགོ་བཟུང་བའོ།། 

གསུམ་པ་ལ་ཕྱི་དོན་སྨྲ་བ་མདོ་སྡེ་པའི་རྩོད་སྤོང་། རིག་པ་སྨྲ་བ་སེམས་ཙམ་པའི་རྩོད་སྤང་ངོ༌།། དང་པོ་ལ་རང་མཚན་དོན་ལ་མ་གྲུབ་ན་འཁྲུལ་གྲོལ་གྱི་གཞི་མི་འཐད་པས་མངོན་སུམ་དང་འགལ་བ་སྤང་བ། ལུང་དང་འགལ་བ་སྤང་བ། ཧ་ཅང་ཐལ་བ་སྤང་བ་དང་གསུམ་ལ།

དང་པོ་ནི། འདིར་མདོ་སྡེ་པའི་རྩོད་སྤང་གཙོ་ཆེ་ཡང་བྱེ་མདོ་གཉིས་གྲུབ་མཐའ་ཕལ་ཆེར་གཅིག་པས་རྩོད་སྤོང་ཕལ་ཆེར་མཐུན་ནོ།། འོག་ལམ་ལ་རྩོད་སྤོང་སྐབས་བྱེ་སྨྲ་གཙོ་ཆེ་བ་ཡང་ཤེས་པར་བྱའོ།། དེ་ལྟར་གྱུར་ན་ཡང་གང་སྐྱེ་བོ་མ་ལུས་པས་ཐུན་མོང་དུ་མངོན་སུམ་གྱི་ཚད་མས་མཐོང་བའི་དངོས་པོའི་རང་བཞིན་དེ་དོན་བྱེད་ནུས་པ་ཡིན་ལ། དེ་ལྟར་ཇི་ལྟར་བསྙོན་པར་ནུས་ཞེས་གཞན་གྱི་སེམས་ཀྱི་དོགས་པ་བསུས་ནས་ལན་དུ་གཟུགས་ལ་སོགས་པ་གང་ཞིག་མངོན་སུམ་དུ་གྱུར་པ་ཉིད་ཀྱང་ནི།། འཇིག་རྟེན་པའི་ཡོངས་སུ་གྲགས་པས་ཡིན་གྱི་ཚད་མས་ངོར་མངོན་སུམ་གྱི་གཟུགས་ལ་སོགས་པ་ཡོད་པ་ནི་མིན་ཏེ།། དེ་ནི་ཁྱོད་ཀྱི་ལུགས་ལ་དོན་དམ་པར་བུད་མེད་ཀྱི་ལུས་སོགས་མི་གཙང་བ་དང་མི་རྟག་པ་ལ་སོགས་པ་ཡིན་པ་ལ།། འཇིག་རྟེན་ན་གཙང་བ་དང་རྟག་པ་ལ་སོགས་སུ་གྲགས་པ་བཞིན་དུ་རྫུན་པ་ཕྱིན་ཅི་ལོག་ཏུ་འཛིན་པ་ཡིན་ནོ།། འདིའང་གཙོ་ཆེར་སྣང་སྟོང་སྒྱུ་མ་ལྟ་བུར་བསྟན་ཏེ། མི་གཙང་བ་སོགས་ཐ་སྙད་དུ་ཡོད་དགོས་པའི་ཕྱིར། 

གཉིས་པ་ལ་ཕུང་ཁམས་སྐྱེ་མཆེད་ཡོད་པར་བསྟན་པ་དང་འགལ་བ་སྤང་བ། རྒྱལ་བ་མཆོད་པའི་བསོད་ནམས་འབྱུང་བ་སོགས་ལས་འབྲས་བུ་མི་འཐད་པའི་རྩོད་སྤང་དང་གཉིས་ལས།

དང་པོ་ནི། འདི་ལྟར་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རང་བཞིན་གྱིས་ཡོད་པར་བཅོམ་ལྡན་འདས་ཀྱིས་མདོ་ལས་བསྟན་པ་དང་། དེ་དག་སྐད་ཅིག་མ་ལ་སོགས་པའི་རང་བཞིན་ཡང་བསྟན་ཏོ་ཞེ་ན། དངོས་པོ་ལ་མངོན་པར་ཞེན་པའི་འཇིག་རྟེན་རྣམས་སྟོང་པ་ཉིད་ལ་རིམ་གྱིས་གཞུག་པའི་དོན་དུ་ནི།། མགོན་པོས་དངོས་པོ་རྣམས་བསྟན་ལ་དེ་ཁོ་ན་ཉིད་དུ།། ཕུང་པོ་ལ་སོགས་པ་དེ་དག་རྡུལ་ཕྲན་དང་སྐད་ཅིག་མ་ཉིད་ཀྱང་མིན་ནོ།། ཕུང་ཁམས་སྐྱེ་མཆེད་མངོན་པའི་མདོ་ལས་བྱེ་མདོ་གཉིས་ཀྱི་དབང་དུ་བྱས་ཏེ་ཤེས་བྱ་གཞི་ལྔའམ་གསུམ་རྫས་སུ་བསྟན་ཅིང་། ཤེས་པ་སྐད་ཅིག་ཆ་མེད་དང་། གཟུང་བ་རྡུལ་ཕྲན་ཆ་མེད་གཉིས་དོན་དམ་བདེན་གྲུབ་བསྟན་པ་ཡང་། དགོངས་གཞི་ཐ་སྙད་དུ་རྨི་ལམ་ལྟ་བུ་ལ་དགོངས་ཤིང་དགོས་པ་སྐལ་མེད་རིམ་འཇུག་མཁན་དབུ་མར་གཞུག་པའི་དོན་དུ་དེ་ལྟར་དངོས་པོར་གསུངས་སོ།། རིགས་པ་དྲུག་ཅུ་པ་ལས། དགོས་པའི་དབང་གིས་རྒྱལ་བ་རྣམས།། ང་དང་ང་ཡི་ཞེས་གསུངས་ལྟར།། དེ་བཞིན་ཕུང་ཁམས་སྐྱེ་མཆེད་རྣམས།། དགོས་པའི་དབང་གིས་གསུངས་པ་ཡིན།། ཞེས་སོ།། དོན་དམ་པར་སྟོང་པ་ནམ་མཁའ་ལྟ་བུ་མཐའ་གང་དུའང་མ་གྲུབ་བོ།། འོ་ན་ཀུན་རྫོབ་ཏུ་ཡང་འགལ་ཏེ་སུས་ཀྱང་མཐོང་བ་མི་ནུས་སོ་ཞེ་ན།། 

ཚུ་རོལ་མཐོང་བ་རྣམས་ཀྱི་སྐད་ཅིག་མ་དང་རྡུལ་ཕྲན་ཆ་མེད་ཉིད་རྟོག་མེད་ཀྱི་རྣལ་འབྱོར་བའི་རྗེས་ཐོབ་ཏུ་ཀུན་རྫོབ་ཙམ་དུ་མཐོང་བས་ཉེས་པ་མེད་དེ།། ཆོས་ཐམས་ཅད་ཐ་སྙད་དུ་རྨི་ལམ་ལྟ་བུ་སྐད་ཅིག་དང་རྡུལ་ཕྲན་ཆ་མེད་དུ་མཐོང་བའི་ཕྱིར་འདིའང་རང་རྒྱུད་མན་ཆད་བྱེ་མདོའི་རྗེས་འབྲང་རྣམས་ཤེས་པ་སྐད་ཅིག་ཆ་མེད་དང་གཟུང་བ་རྡུལ་ཕྲན་ཆ་མེད་ཉན་རང་དང་ཐེག་ཆེན་གཉིས་ཆར་གྱི་དོན་དམ་པ་འདོད་ཅིང་། ཆོས་ཐམས་ཅད་བདེན་མེད་མ་རྟོགས་བཞིན་དུ་སྐད་ཅིག་ཆ་མེད་རྣལ་མངོན་གྱིས་རྟོགས་པར་འདོད་ལ། དེས་ན་ཉན་རང་གི་མཉམ་རྗེས་ཐམས་ཅད་སྐད་ཅིག་དང་རྡུལ་ཕྲན་ཆ་མེད་ལ་བདེན་འཛིན་དུ་འདོད་པས་ཀུན་རྫོབ་ཙམ་བརྗོད་ཐབས་མེད་པའི་ཕྱིར། ཐལ་འགྱུར་བས་འཕགས་པའི་མཉམ་བཞག་སྣང་མེད་ཡིན་པས་ཆོས་ཅན་ཐམས་ཅད་བདེན་མེད་མ་རྟོགས་ན་སྐད་ཅིག་ཆ་མེད་མངོན་སུམ་གྱིས་རྟོགས་མི་སྲིད་པ། སྐད་ཅིག་ཆ་མེད་མངོན་སུམ་དུ་རྟོགས་ན་རྣལ་འབྱོར་པ་འཕགས་བཞི་གང་རུང་ཡིན་པས་ཁྱབ་ཅིང་འདིར་སྐད་ཅིག་མ་འཕགས་པ་འོག་མ་གསུམ་གྱི་རྗེས་ཐོབ་ཡིན་ན་བདེན་མེད་ཡིན་པས་ཁྱབ་སྟེ། འཇུག་པ་ལས། འགྲོ་བ་གཡོ་བ་ཆུ་ཡི་ནང་གི་ཟླ་བ་ལྟར།། གཡོ་དང་རང་བཞིན་ཉིད་ཀྱིས་སྟོང་པ་མཐོང་བ་ལྟར།། ཞེས་ཆོས་ལ་དམིགས་པའི་སྙིང་རྗེའི་དམིགས་ཡུལ་སྐད་ཅིག་ཆ་མེད་དེ་ཆུ་ཟླ་ལྟར་བདེན་མེད་གསུངས་པའི་ཕྱིར། རྣལ་འབྱོར་པའི་རྗེས་ཐོབ་ཀུན་རྫོབ་ཙམ་ཡིན་པར་གྲུབ་བོ།། ཅིའི་ཕྱིར་ཀུན་རྫོབ་ཏུ་ཡང་སྐད་ཅིག་མ་ལ་སོགས་པ་རྣལ་འབྱོར་པ་རྣམས་ཀྱིས་མཐོང་གི ཚུ་རོལ་མཐོང་བ་རྣམས་ཀྱིས་མ་ཡིན་ཞེ་ན། འཇིག་རྟེན་པ་ལ་ལྟོས་ཏེ་དེའི་དབང་པོ་ལས་འདས་པ་མཐོང་བས་དེ་ཁོ་ན་ཉིད་མཐོང་བ་ཡིན་ནོ།། འདིའི་དོན་སྔར་བཤད་པ་ལྟར་རྣལ་འབྱོར་པའི་རྗེས་ཐོབ་ཀུན་རྫོབ་རྡུལ་ཕྲན་དང་སྐད་ཅིག་ཆ་མེད་དེ་འཇིག་རྟེན་པའི་རགས་པ་གཅིག་ཏུ་བདེན་འཛིན་གྱི་བློ་ལ་ལྟོས་ན་དེ་ཁོ་ན་ཉིད་དོན་དམ་ཞེས་བྱ་སྟེ་རྡུལ་ཕྲན་དང་སྐད་ཅིག་ཆ་མེད་དུ་བདེན་མེད་མཐོང་བའི་ཕྱིར། འདིར་ཐ་སྙད་རྣམ་འཇོག་ཙམ་ལ་མཆོག་དམན་དུ་བསྟན་པ་ཡིན་གྱི་དོན་དམ་དངོས་མིན་པས་རྣལ་འབྱོར་པའི་ཀུན་རྫོབ་དང་འཇིག་རྟེན་ལ་ལྟོས་པའི་དེ་ཁོ་ན་ཉིད་ནི་མིང་གི་རྣམ་གྲངས་སོ།། མདོར་ན་ཤེས་པ་སྐད་ཅིག་ཆ་མེད་དང་གཟུང་བ་རྡུལ་ཕྲན་ཆ་མེད་འཇིག་རྟེན་སོ་སྐྱེས་ཀྱིས་བདེན་པར་བཟུང་ལ། དེ་དབུ་མ་པའི་གྲུབ་མཐའ་ལ་ལྟོས་ན་ཐ་སྙད་བདེན་པ་ཡིན་ལ། དེར་བདེན་པར་མི་འཛིན་ན་ཀུན་རྫོབ་ཙམ་སྟེ་གོང་ལྟར་རོ།། གཞན་དུ་ན་མི་སྡུག་པ་སྒོམ་པའི་དུས་སུ་བུད་མེད་ཀྱི་ལུས་མི་གཙང་བར།། ངེས་པར་རྟོགས་པ་དེ་འཇིག་རྟེན་གྱིས་གནོད་པར་འགྱུར་ཏེ་འཇིག་རྟེན་པས་བུད་མེད་ཀྱི་ལུས་གཙང་བ་ཉིད་དུ་ཞེན་པའི་ཕྱིར་རོ།། གོང་དུ་ལྷན་སྐྱེས་འཇིག་རྟེན་དང་འགལ་བ་དེས་རྗེས་འགྲོའི་སྒོ་ནས་བསྟན། འདིར་བདེ་བར་གཤེགས་པའི་གསུང་རབ་དང་འགལ་བའམ་བྱེ་མདོའི་གྲུབ་མཐའ་ལ་འགལ་སྤང་དཔེ་ལྡོག་ཁྱབ་ཀྱི་སྒོ་ནས་བསྟན་པའོ།། 

གཉིས་པ་ནི། འོ་ན་སངས་རྒྱས་ཀྱང་སྒྱུ་མ་དང་རྨི་ལམ་ལྟ་བུར་འགྱུར་ན། དེ་ལྟར་ན་དེ་ལ་ཕན་པ་དང་གནོད་པ་དག་ལ་ཇི་ལྟར་བསོད་ནམས་དང་སྡིག་པ་སྐྱེ་བར་འགྱུར་ཞེ་ན། སྒྱུ་མ་འདྲ་བའི་རྒྱལ་བ་ལ་མཆོད་པ་དང་བསྙེན་བཀུར་བྱས་པ་ལས་སྒྱུ་མ་ལྟ་བུའི་བསོད་ནམས་འབྱུང་བ་ནི།། དཔེ་ཇི་ལྟར་ན་དོན་དམ་པའི་དངོས་པོར་ཡོད་པའི་རྒྱལ་བ་ལ་བསྙེན་བཀུར་བྱས་ཏེ་དོན་དམ་པའི་བསོད་ནམས་བདེན་གྲུབ་སྐྱེ་བ་ཇི་ལྟ་བ་བཞིན་ནོ།། དེ་ལྟར་ན་འཁོར་བའི་སེམས་ཅན་རྣམས་ལ་ཇི་ལྟར་བརྗོད་ཅེ་ན། དེ་རྣམས་ཀྱང་དེ་བཞིན་དུ་བརྗོད་དེ་ལྷའི་བུ་སེམས་ཅན་དེ་རྣམས་ཀྱང་སྒྱུ་མ་ལྟ་བུའོ།། ཞེས་སོགས་གསུངས་པའི་ཕྱིར་རོ།། 

གསུམ་པ་ཧ་ཅང་ཐལ་བ་ལ་གཉིས་ཏེ། སེམས་ཅན་འཁོར་བར་འཁྱམ་མི་སྲིད་པ་དང་། རྒྱལ་བ་མྱ་ངན་ལས་འདས་མི་སྲིད་པ་ཐལ་བ་སྤང་བའོ།། དང་པོ་ལ་འབྲས་བུ་འཁོར་བའི་སེམས་ཅན་མི་སྲིད་པ་དང་། རྒྱུ་ལས་ཉོན་མི་སྲིད་པར་ཐལ་བ་སྤང་བ་གཉིས། 

དང་པོ་ནི། གལ་ཏེ་སེམས་ཅན་རྣམས་སྒྱུ་མ་དང་འདྲ་ན། རིགས་མཐུན་བཏང་སྟེ་ཤི་ནས་ཇི་ལྟར་ཡང་སྐྱེ་བ་འབྱུང་ཞེ་ན།། 

ཇི་སྲིད་སྔགས་དང་སྨན་ལ་སོགས་པའི་རྐྱེན་རྣམས་ཚོགས་པར་གྱུར་པ།། དེ་སྲིད་དུ་སྒྱུ་མའང་འབྱུང་བར་འགྱུར་ལ། དེ་བཞིན་དུ་ཇི་སྲིད་དུ་མ་རིག་པ་དང་སྲིད་པའི་རང་བཞིན་ཚོགས་པ་དེ་སྲིད་དུ་སེམས་ཅན་གྱི་རྒྱུད་ཀྱི་སྒྱུ་མ་ཡང་འབྱུང་བར་འགྱུར་ཏེ། རྐྱེན་རྣམས་ཀྱི་འཇུག་པ་ཡོད་པའི་ཕྱིར་རོ།། དེར་མ་ཟད་སྣོད་རུང་སེམས་ཅན་ཡོད་ན་སངས་རྒྱས་ཡང་གདུལ་བྱའི་ངོར་ཀུན་རྫོབ་ཏུ་རྒྱུན་མི་ཆད་པར་འབྱུང་ངོ་།། གལ་ཏེ་དོན་དམ་པར་སེམས་ཅན་མེད་ན་འཁོར་བ་ཇི་སྲིད་དུ་སེམས་ཅན་གྱི་རྒྱུན་རྣམས་ཇི་ལྟར་འཇུག་པར་འགྱུར་ཞེ་ན། རྒྱུན་རིང་ཙམ་གྱིས་ཇི་ལྟར་ན།། སེམས་ཅན་བདེན་པ་ཡོད་པ་ཡིན་ཞེས་འདྲི་བའོ།། འདི་ནི་ཤིན་ཏུ་མ་ངེས་ཏེ་རྨི་ལམ་དང་སྒྱུ་མ་སོགས་རྨི་ལུགས་ལ་ཡུན་རིང་ཐུང་སྣ་ཚོགས་འབྱུང་སྟེ་སྒྱུ་མ་མཁན་རྟ་གླང་གི་སྤྲུལ་པ་ལྟ་བུ་ཤིན་ཏུ་ཡུན་རིང་བ་དང་ཐུང་བའི་སྣང་བ་འབྱུང་སྲིད་པའི་ཕྱིར། རྨི་ལམ་སོགས་ལ་དེ་ལྟར་ཡུན་རིང་ཐུང་འབྱུང་བ་དང་། འཁོར་བའི་སྣང་བའང་ཚེ་སྔ་ཕྱི་འདོད་པ་ལ་བསམ་ན་གཉིད་སད་པ་སོགས་ཀྱི་རྨི་ལམ་སོགས་ཐུང་སྙམ་པ་དང་འཁོར་བ་རིང་བའི་འདུ་ཤེས་འབྱུང་མོད་ཉིང་འཁྲུལ་སྤང་བ་ལ་ལྟོས་པ་ཡིན་གྱི། མ་རིག་པའི་གཉིད་སངས་བ་ལ་ལྟོས་ན་སད་པའི་སྣང་བ་ཡང་སྒྱུ་མ་རྨི་ལམ་དང་ཁྱད་པར་ཅི་ཡོད། དཔེར་ན་གཉིད་སད་པ་རྨི་ལམ་གྱི་ཐོག་མར་རློམ་ན་མིན་ཏེ་གོས་ཀྱི་གོང་བ་དང་མཐའ་གཉིས་མགོ་ཡི་སྤྱི་གཙུག་དང་རྐང་མཐིལ་མིན་པ་བཞིན་ནོ།། དེས་ན་རྨི་ལམ་དང་སྒྱུ་མ་སོགས་འཁྲུལ་སྣང་རང་ཉིད་ལ་ལྟོས་ན་འཁོར་བ་དང་འདྲ་བར་ཐོག་མཐའ་མི་རྙེད་དེ་རྨི་ལམ་རྨིས་བཞིན་པའི་གནས་སྐབས་ན། དང་པོ་རྨི་ལུགས་དང་མཐར་སད་ལུགས་ཤེས་པ་ཐ་མལ་པ་མི་སྲིད་པའི་ཕྱིར་རོ།། 

གཉིས་པ་ནི། འོ་ན་སྒྱུ་མའི་སྐྱེས་བུ་བསད་པ་སོགས་ལ་སྲོག་གཅོད་པ་སོགས་མེད་པ་དེ་བཞིན་དུ་དེ་ལས་གཞན་པའི་སྐྱེས་བུ་བསད་པ་ལ་སོགས་པ་ཡང་དེ་ལྟར་འགྱུར་ཏེ། རང་བཞིན་ཐ་དད་པ་མ་ཡིན་པའི་ཕྱིར་ཞེ་ན། སྒྱུ་མའི་སྐྱེས་བུ་བསད་པ་དང་འདི་ལ་མ་བྱིན་པ་ལེན་པ་སོགས་ལ།། སེམས་མེད་པའི་ཕྱིར་ན་སྡིག་པ་མེད་དེ་མི་དགེ་བའི་དངོས་གཞི་སྐྱེ་བར་མི་འགྱུར་རོ།། འདི་ཅུང་ཟད་ཞིབ་ཏུ་དཔྱད་ན་སྒྱུ་མཤེས་ན་ལས་ཀྱི་བག་ཆགས་ཕྲ་མོ་ཙམ་བསྐྱེད། སྒྱུ་མ་ངོ་མ་ཤེས་ན་སྦྱོར་བའི་སྡིག་པ་རང་མཚན་པ་ཁོ་ན་དང་། འདིའང་སྲོག་གཅོད་པ་པོ་ཐ་མལ་པའི་གནས་སྐབས་ཡིན་ལ། རྨི་ལམ་རྨིས་བཞིན་པ་ཞིག་གི་རྨི་ལམ་ངོ་མི་ཤེས་བཞིན་དུ་ལས་བསགས་ན་སད་པའི་ཚེ་རྗེས་སུ་ཡི་རང་ཡོད་ན་དངོས་གཞི་དང་ཆ་འདྲ་བསྐྱེད་ལ། རྗེས་སུ་ཡི་རང་མེད་ན་བག་ཆགས་ཀྱི་ས་བོན་ཙམ་བསྐྱེད་ཅིང་དངོས་གཞི་མི་བསྐྱེད་དེ། རང་རིག་མངོན་སུམ་གྱིས་སད་པའི་ཚེ་བདེན་མེད་མངོན་སུམ་དུ་རྟོགས་པའི་ཕྱིར། འོ་ན་བག་ཆགས་ནི་ས་བོན་ཡིན་ན་དེའི་འབྲས་བུ་ནམ་གྱི་ཚེ་མྱོང་སྙམ་ན་ཕྱིས་རྨི་ལམ་གྱི་ཚེ་དང་འཕགས་ས་ཐོབ་པའི་ཚེ་མྱོང་ངོ་།། རྨི་ལམ་ངོ་ཤེས་པ་ཞིག་གིས་རྨི་ལམ་ན་ལས་བསགས་ན་བག་ཆགས་ཤིན་ཏུ་ཕྲ་མོ་ཞིག་སྟེ་བདེན་འཛིན་གཏན་མ་སྐྱེས་པའི་ཕྱིར། འཁྲུལ་པ་སད་པའི་ཚེ་སྒྱུ་མ་ངོ་ཤེས་པ་བཞིན་ནོ།། དེས་ན་དགེ་ཚུལ་སློང་གིས་རྩེད་མོ་རྩེ་བ་ན་ཡང་ལྟུང་བར་བཤད་པའི་ཕྱིར་རོ།། སྒྱུ་མའི་རང་བཞིན་གྱི་སེམས་དང་ལྡན་པ་འཁོར་བའི་སེམས་ཅན་ལ།། ཕན་འདོགས་ན་བསོད་ནམས་དང་གནོད་པ་བྱེད་པ་ལས་ནི་སྡིག་པ་འབྱུང་ངོ༌།། འདིའང་ལྷན་སྐྱེས་བག་ཆགས་༼ བརྟན་རྟེན་༽བརྟེན་འབྱུང་གི་སྣང་བ་ལ་དགོངས་སོ།། དེ་ལ་སོ་སྐྱེས་ལས་བསགས་ན་འཁོར་བར་དབང་མེད་དུ་འཁྱམས་པའི་རྒྱུ་ལས་མཚན་ཉིད་པ་ཟག་བཅས་སུ་འགྱུར་བའི་ཕྱིར། ཉན་རང་དགྲ་བཅོམ་དང་བྱང་འཕགས་ཀྱིས་ཟག་མེད་ཀྱི་ལས་བསགས་པ་ཡང་བག་ཆགས་ཕྲ་མོ་དང་ཤིན་ཏུ་ཕྲ་མོ་དང་། ཡང་ཉན་རང་སློབ་པ་ཕལ་ཆེར་སོ་སྐྱེ་དང་འདྲ་ལ། ཕལ་ཆེར་དགྲ་བཅོམ་པ་དང་འདྲ་བའང་བདེན་འཛིན་སྤོང་ལུགས་ཀྱིས་ཤེས་ཏེ་རང་གི་རིགས་པས་དཔྱད་ན་ཤེས་པར་འགྱུར་རོ།། འདུལ་བའི་གཞུང་ལས་གཞི་བསམ་སྦྱོར་བ་མཐར་ཐུག་ཚང་མ་ཚང་དཔྱད་ན། མི་ལྟ་བུ་བསད་སྙམ་པ་གཏན་མེད་ཀྱང་མགོ་བོར་རྡོ་ཕོག་ནས་ཤི་ཤོར་བ་ལྟ་བུ་ལ་སྦྱོར་བ་ལྷོད་པའི་ཉེས་པ་ཙམ་དང་། ལྷ་སྦྱིན་བསད་བསམ་ནས་མཆོད་སྦྱིན་ལ་ཕོག་ན་མཆོད་སྦྱིན་ཤི་རུང་། མ་ཤི་རུང་སྦྱོར་སྡིག་ཁོ་ན་སྟེ་འདུ་ཤེས་ནོར་བའི་ཕྱིར་ཏེ་མཛོད་ལས། སྲོག་གཅོད་པ་ནི་བསམ་བཞིན་དུ།། མ་ནོར་བ་ནི་གཞན་བསད་པ་འོ།། ཞེས་སོ།། སྡོང་དུམ་ལ་མིར་རློམ་ནས་བཅད་ན་སྦྱོར་སྡིག་ཁོ་ན་ལས་དངོས་གཞི་མི་འགྱུར་སྟེ་སེམས་ཅན་མིན་པའི་ཕྱིར་དང་བསམ་པ་ནོར་བའི་ཕྱིར་དང་མཐར་ཐུག་སྲོག་མ་བཅད་པའི་ཕྱིར། རང་གིས་རང་བསད་ན་སྦྱོར་སྡིག་ཁོ་ན་སྟེ་དངོས་གཞི་སྲོག་འགག་པ་དང་སྲང་མདའི་མཐོ་དམན་ལྟར་རང་སྐྱེ་བ་གཞན་ལེན་པ་དུས་གཅིག་པའི་ཕྱིར། མཛོད་ལས། སྔ་དང་མཉམ་དུ་ཤི་བ་ལ་དངོས་གཞི་མེད་པར་གསུངས་པའི་ཕྱིར་སྤྲོས་པ་གཞན་རྣམས་ཤེས་པར་ཟད་དོ།།

དེ་ལ་གཞན་དངོས་སྨྲ་རྣམས་ཀྱིས་སྨྲས་པ་སྔགས་དང་སྨན་ལ་སོགས་པ་རྣམས་ལ་སེམས་ཅན་བདེན་པ་དེ་བསྐྱེད་པའི་ནུས་པ་མེད་པའི་ཕྱིར།། སྒྱུ་མའི་རང་བཞིན་གྱི་སེམས་ནི་འབྱུང་བ་མེད་པས་སྒྱུ་མ་རྫུན་པ་ཉིད་དོ་ཞེ་ན། སྣ་ཚོགས་པའི་རྐྱེན་རྣམས་དུ་མ་ལས་བྱུང་བ་ཡི།། སྒྱུ་མ་དེ་ཡང་སྣ་ཚོགས་ཉིད་དུ་བྱུང་བ་ཡིན་ལ།། 

རྐྱེན་གཅིག་གིས་ནི་ཀུན་བསྐྱེད་ནུས་པ།། ཡུལ་དང་དུས་གང་ན་ཡང་ནི་ཡོད་པ་མ་ཡིན་ནོ།། དཔེར་ན་རྟ་སྤྲུལ་བྱེད་དང་། གླང་པོ་སྤྲུལ་བྱེད་སྒྱུ་མའི་རིག་སྔགས་སོགས་ཐ་དད་པས་རྟ་སོགས་སྤྲུལ་བྱེད་ཀྱིས་གླང་པོ་སྤྲུལ་མི་ནུས་པ་བཞིན། ཐ་མལ་པའི་སེམས་ཅན་ལས་ཉོན་གྱིས་སྤྲུལ་པ་ཡིན་ལ་སྒྱུ་མ་མཁན་ལ་དེ་མེད་པས་སེམས་ཅན་སྤྲུལ་མ་ནུས་པ་ཡིན་གྱི། ཐ་མལ་པའི་སེམས་ཅན་བདེན་པར་གྲུབ་སྟོབས་ཀྱིས་སྤྲུལ་མ་ནུས་པ་ག་ལ་ཡིན། དེས་ན་ཐ་མལ་པ་སེམས་ཅན་དང་སྒྱུ་མ་གཉིས་དོན་དམ་ལ་རྫུན་པ་མཉམ་མོ།། འོན་ཀྱང་ཐ་སྙད་ཙམ་དུ་བག་ཆགས་བརྟན་མི་བརྟན་གྱི་བདེན་རྫུན་ཙམ་གྱི་ཁྱད་པར་རོ།། མདོར་ན་བག་ཆགས་བརྟན་མི་བརྟན་གཉིས་རྒྱུ་ཐ་དད་པ་མ་ཟད་བག་ཆགས་བརྟན་པ་ཐ་མལ་པའི་སྣང་བ་རིགས་དྲུག་ལྟ་བུ་སྤྱིར་སོ་སོ། བྱེ་བྲག་མི་སོགས་ནང་ཚན་ཐ་དད་རྒྱུ་སོ་སོས་བསྐྱེད་པ་ལས་གཅིག་གིས་ཐམས་ཅད་བསྐྱེད་པ་མི་སྲིད་ཅིང་སྒྱུ་མ་སོགས་ཀྱང་རྟ་གླང་སོགས་དུ་མ་རྫས་སྔགས་གཅིག་གིས་བསྐྱེད་པའང་མི་སྲིད་དོ།། དེས་ན་སྒྱུ་མ་མཁན་ལ་སྒྱུ་མའི་སེམས་ཅན་བསྐྱེད་པའི་རྐྱེན་ཡོད་ཀྱང་ཐ་མལ་པའི་མི་སོགས་བསྐྱེད་པའི་རྐྱེན་མེད་པས་བསྐྱེད་མ་ནུས་པའོ།། གཞན་དུ་སེམས་ཅན་བསྐྱེད་པའི་ལས་ཉོན་གྱིས་ཀྱང་སྒྱུ་མའི་སྐྱེས་བུ་བསྐྱེད་མི་ནུས་པས་སྒྱུ་མ་བདེན་གྲུབ་ཏུ་ཐལ་བ་བཟློག་ཏུ་མེད་དོ།། 

གཉིས་པ་ནི། གལ་ཏེ་དོན་དམ་པའི་བདེན་པ་རང་བཞིན་གྱིས་མྱ་ངན་ལས་འདས་པ་སྐྱེ་བ་དང་འགག་པ་ལ་སོགས་པ་དང་བྲལ་བ་ཡིན་ལ། འཁོར་བ་ནི་སྐྱེ་བ་དང་རྒ་ཤི་ལ་སོགས་པ་དང་ལྡན་པའི་ཀུན་རྫོབ་ཀྱི་བདེན་པ་ཡིན་པ་དེ་ལྟར་ན།། 

སྒྲིབ་པ་ཐམས་ཅད་དང་བྲལ་བས་མྱ་ངན་ལས་འདས་པའི་སངས་རྒྱས་ཀྱང་ནི་སྐྱེ་བ་ལ་སོགས་པའི་ཆ་དང་ལྡན་པའི་ཕྱིར་འཁོར་བར་འགྱུར་བས།། བྱང་ཆུབ་ཀྱི་ཆེད་དུ་ཤིན་ཏུ་བྱ་དཀའ་བའི་སྤྱོད་པས་ཅི་ཞིག་བྱ་སྟེ་དགོས་པ་མེད་དོ་ཞེ་ན། འདིར་སྔ་རྒོལ་མདོ་སྡེ་པས་མཛད་པ་བཅུ་གཉིས་སྤྲུལ་པ་དེ་བདེན་པར་བཟུང་ནས་ཐ་མལ་པའི་འཁྲུལ་པ་དེ་སངས་རྒྱས་རང་སྣང་དུ་རློམ་ནས་རྩོད་པར་ཟད་དོ།། སྤྲུལ་པར་ཤེས་ན་བདེན་འཛིན་མི་སྲིད་སྙམ་ནས་སྤྲུལ་པའི་སྐུ་གཉིས་དོན་དམ་དུ་རློམ་མོ།། དཔེར་ན་ཆུ་ཟླ་ལ་བདེན་པར་བཟུང་ནས་འཁྲུལ་པ་བཞིན་ནོ།། དེ་ལ་བྱེ་སྨྲས་ཆོས་སྐུ་སྤྲུལ་སྐུ་གཉིས་ལས་མི་འདོད་ལ། མདོ་སྡེ་པ་ཡན་ཆད་ཀྱིས་སྐུ་གསུམ་འདོད་ཅིང་སྤྲུལ་སྐུ་ནི་གཞན་སྣང་དུ་གཙོ་བོ་འདོད་པ་ནི་ཐལ་འགྱུར་མན་ཆད་མཚུངས་སོ།། ཁ་ཅིག་ཐལ་འགྱུར་ལྟར་ན་གཟུགས་སྐུ་གཉིས་གཞན་སྣང་རྐྱང་པར་འདོད་ཀྱང་ནམ་མཁའ་ལ་མ་བརྟེན་པའི་གནམ་ཟླ་མེད་པར་ཆུ་ཟླ་དང་། གསལ་ཆ་གཏན་མེད་ན་བྱ་གྲུབ་ཡེ་ཤེས་མཁྱེན་ཆ་མེད་པ་ཡང་བཞག་དཀའོ།། དེས་ན་སངས་རྒྱས་ཀྱི་མཁྱེན་ཚུལ་སོ་སྐྱེས་ཀྱིས་དཔོག་མི་ནུས་པར་རིགས་པའི་དབང་ཕྱུག་གིས་དགོངས་པ་ཁོ་ན་འཐད་དེ། གཟུགས་སོགས་དང་ནི་སེམས་དེ་ལྟར།། གཟུང་བའི་མཚན་ཉིད་དཔྱད་པ་འདི།། མ་དག་བློ་ཅན་ལ་ཡིན་གྱི།། རྣལ་འབྱོར་རྟོགས་པ་བསམ་མི་ཁྱབ།། ཅེས་སོགས་མདོ་སྡེ་པའི་གྲུབ་མཐའི་སྐབས་གསུངས་པས་སྐུ་གསུམ་རྣམ་བཞག་དང་མཁྱེན་ཚུལ་ཕལ་ཆེར་དབུ་མ་དང་མཐུན་པས་འདིར་སྔ་རྒོལ་གཙོ་ཆེར་བྱེ་སྨྲ་དང༌། སེམས་ཙམ་མདོ་སྡེ་གཉིས་ཀྱང་སྔ་རྒོལ་ཙམ་ཡིན་ཏེ་སེམས་ཀྱི་གསལ་ཆ་བདེན་གྲུབ་དེ་བྱ་གྲུབ་ཡེ་ཤེས་ཀྱིས་ངོ་བོར་སེམས་ཙམ་པས་འདོད་ཅིང་། མདོ་སྡེ་པས་ནི་གཟུགས་སྐུ་གཉིས་ཀྱང་རྡུལ་ཕྲན་ཆ་མེད་དུ་རྫས་སུ་འདོད་ཅིང་ཇི་ལྟ་ཇི་སྙེད་གཉིས་ལས་ཡེ་ཤེས་ལྔའི་ཐ་སྙད་བྱེ་བྲག་མེད་པའི་ཕྱིར་དང་། བྱེ་སྨྲས་གཟུགས་སྐུ་ནི་སྤྲུལ་སྐུ་གཅིག་པུ་དེའང་སྡུག་བདེན་གྱི་ཕུང་པོར་འདོད་པའི་ཕྱིར་རོ།། སྒྱུ་འདྲའི་རྒྱལ་སོགས་དང་། གལ་ཏེ་སེམས་ཅན་སྒྱུ་འདྲ་ན་སོགས་ཀྱི་རྩོད་པ་ལ་རྣལ་ལན་གྱི་མཇུག་བསྡུ་བ་ནི། དེ་ལ་ཁྱད་པར་བསྟན་པའི་ཕྱིར་རྐྱེན་རྣམས་རྒྱུན་ནི་མ་ཆད་ཅིང་མ་ཉམས་ན།། འཁོར་བ་འབའ་ཞིག་མི་ལྡོག་པ་༼ མ་ཡིན་པར་ཏེ་༽ མ་ཟད་སྒྱུ་མ་དང་རྨི་ལམ་ལ་སོགས་པའང་ལྡོག་པར་མི་འགྱུར་གྱི།། འང་གི་སྒྲས་ནི་སངས་རྒྱས་ཀྱི་ཕྲིན་ལས་ཀྱང་སྒྱུ་མ་ལྟ་བུ་ཐ་སྙད་དུ་མི་ལྡོག་ཅེས་པའི་དོན་ཏོ།།

མ་རིག་པ་སོགས་དོན་དམ་པར་བདེན་གྲུབ་ཏུ་མི་འབྱུང་མ་ཟད་༼ ཀྱི༽། རྐྱེན་རྣམས་རྒྱུན་ནི་ཆད་པ ༼ ས་༽ན།། ཀུན་རྫོབ་ཙམ་དུ་ཡང་སྒྱུ་མ་ལྟ་བུའི་འཁོར་བ་དང་སངས་རྒྱས་ཀྱི་ཕྲིན་ལས་དང་ཉིང་འཁྲུལ་རྨི་ལམ་སོགས་ཀྱང་མི་འབྱུང་ངོ་།། རྐྱེན་རྣམས་རྒྱུན་ཆད་པ་ཡང་དེ་ཁོ་ན་ལ་༼ ལས་༽གོམས་པར་བྱས་པས་མ་རིག་པ་ལ་སོགས་པ་རིམ་གྱིས་འགག་པརཤེས་པར་བྱའོ།། མདོར་ན་རིགས་ཅན་གསུམ་གྱི་འཕགས་པ་ལྟ་བུ་མྱང་འདས་དང་འཁོར་བ་འཁྲུལ་པ་མཐའ་དག་ཀྱང་དངོས་སྨྲའི་འདོད་པ་ལྟར་དོན་དམ་པར་བདེན་གྲུབ་མེད་པར་མ་ཟད་དབུ་མའི་དོན་དམ་བློ་འདས་ཀྱི་ལྟ་བའི་ངོར་རམ་འཕགས་པའི་མཉམ་བཞག་གམ་སངས་རྒྱས་ཀྱིས་གཟིགས་ངོར་སྒྱུ་མ་ལྟ་བུ་ཀུན་རྫོབ་ཙམ་ཡང་མ་གྲུབ་ཏེ་དོན་དམ་སྤྲོས་བྲལ་ནམ་མཁའ་ལྟ་བུ་ཡིན་པའི་ཕྱིར། རིགས་པ་དྲུག་ཅུ་པའི་འགྲེལ་པར་བདེན་པ་གཉིས་རྣམ་པར་བཞག་པ་ཡང་ཀུན་རྫོབ་ཏུ་ཡིན་ནོ་ཞེས་གསུངས་པ་ལྟར་རོ།། འདིར་འཁོར་བ་གྲུབ་མ་གྲུབ་བཤད་པ་ན་འཁོར་བའི་འཁྲུལ་སྣང་ཟད་ནས་མ་གྲུབ་ཏུ་ཆུག་ན་ཡང་། སངས་རྒྱས་དོན་དམ་པ་ཡིན་པས། རྐྱེན་མ་ཆད་ན་འབྱུང་བ་དང་ཆད་ན་མི་འབྱུང་བའི་རྣམ་བཞག་དོན་མེད་སྙམ་ན། འདི་དོན་ཆེ་སྟེ་སྔ་རྒོལ་བ་གཙོ་བོ་ནང་པའི་དངོས་སྨྲ་བ་ཡིན་པས་འཁོར་བ་རགས་པ་ཀུན་རྫོབ་དོན་ལ་མི་གྲུབ་ཀྱང་ཆ་མེད་གཉིས་དང་བྱེ་སྨྲས་འདུས་མ་བྱས་གསུམ་དང་མདོ་སེམས་ཀྱིས་ཡོངས་གྲུབ་སྟོང་ཉིད་མྱང་འདས་དོན་དམ་པ་ཡོད་པར་འདོད་པས་དེ་དོན་དམ་པར་མ་གྲུབ་ན་ཆད་མཐར་ལྷུང་ནས་ཀུན་རྫོབ་ཀྱི་རྣམ་བཞག་གཏན་མི་རུང་སྙམ་པའི་ལོག་རྟོག་བསལ་ནས་ཐ་སྙད་དུ་འཁོར་འདས་གཉིས་ཆར་རྨི་ལམ་ལྟ་བུ་བསྟན་དགོས་ཏེ། དེ་ལ་བྱེ་སྨྲ་འགའ་ཞིག་རྨི་ལམ་ན་མཚན་མའི་ཆོས་ལྡན་མིན་དང་མཚུངས་པར་ཡོད་པར་འདོད་ཀྱང་དངོས་སྨྲ་བ་ཕལ་ཆེར་རྨི་ལམ་སོགས་བདེན་པ་མེད་བཞིན་སྣང་ཡང་གཉིད་སད་པ་སོགས་ཀྱི་གནས་སྐབས་ན་ཅིར་ཡང་མ་གྲུབ་པར་འདོད་པས། འདུལ་བའི་སྐབས་སུ་རྨི་ལམ་ན་ལས་བསགས་པ་ལ་ཉེས་པ་ཅིའང་མེད་པར་བཤད་དེ་མ་བྱས་པ་དང་འདྲ་གསུངས་པའི་ཕྱིར། ཤེར་ཕྱིན་ལས་ནི་ཆོས་ཐམས་ཅད་རྨི་ལམ་སོགས་དང་མཚུངས་པའི་ཕྱིར་རྨི་ལམ་ནའང་ལས་ཕྲ་མོ་ཀུན་རྫོབ་ཏུ་སོག་པར་གསུངས་པའི་དོན་གོང་དུ་བཤད་པ་ལྟར་རོ།། མདོར་ན་ཤེས་བྱ་གཞི་ལྔ་དང་། ཆ་མེད་གཉིས་དང་། མྱོང་བ་གཉིས་མེད་ཀྱི་ཤེས་པ་དོན་དམ་བདེན་གྲུབ་འཁོར་འདས་ཀུན་གྱི་བྱེད་པོ་འདོད་པ་དེ་དག་ཐ་སྙད་ཙམ་དུ་རྟེན་འབྲེལ་སྣང་སྟོང་སྒྱུ་མ་ལྟ་བུ་དང་། དོན་དམ་སྤྲོས་བྲལ་ནམ་མཁའ་ལྟ་བུ་གཏན་ལ་ཕབ་དགོས་པའི་ཕྱིར་རོ།། 

གཉིས་པ་སེམས་ཙམ་པའི་རྩོད་སྤོང་ལ་གཉིས་ལས། དང་པོ་རྣམ་བདེན་པའི་རྩོད་པ་དང་། ལན་གཉིས་ལས། 

དང་པོ་ནི། ད་ནི་རྣལ་འབྱོར་སྤྱོད་པའི་ལོག་པར་རྟོག་པ་བསལ་བའི་ཆེད་དུ། སེམས་ཙམ་པ་དེའི་ལུགས་ཀྱིས་དབུ་མ་ལ་ཉེས་པ་བརྗོད་པ་ནི། གང་གི་ཚེ་འགྲོ་བ་ཐམས་ཅད་རང་བཞིན་གྱིས་སྟོང་པར་ཁས་བླངས་པས་འཁྲུལ་པ་སྟེ་སེམས་མྱོང་བ་གཉིས་མེད་དེའང་ཡོད་པ་མིན་ན།། དེའི་ཚེ་ཡུལ་སྒྱུ་མ་གང་གིས་དམིགས་པར་འགྱུར་ཞེ་ན། འདིའང་བློ་ནི་ཀུན་རྫོབ་ཡིན་པར་འདོད།། ཅེས་པ་འདི་མ་བཟོད་ནས་སྨྲས་པ་སྟེ་འཁྲུལ་གཞི་བློ་ལ་བརྟེན་ནས་འཁྲུལ་པའི་སྣང་བ་མཐའ་དག་འབྱུང་སྟེ། དེའང་རྣམ་བདེན་པས་ཅིར་སྣང་ཐམས་ཅད་སེམས་ཡིན་པས་གནས་སྣོད་ཀྱི་འཇིག་རྟེན་དང་། གཟུགས་སྒྲ་སོགས་དོན་དང་། མིག་སོགས་དབང་པོ་དང་། རྣམ་ཤེས་ཚོགས་བརྒྱད་དང་བཅས་པ་དོན་དམ་པར་རྫས་གཅིག་པར་འདོད་ལ་དེ་ཉིད་འཁྲུལ་པ་བར་མ་ཆད་པར་གཟུང་འཛིན་ཐ་དད་དུ་སྣང་བཙམ་མོ།། དེ་ལྟ་བུའི་འཁྲུལ་གཞི་སེམས་བདེན་གྲུབ་དེ་མེད་ན་འཁྲུལ་སྣང་གཏན་མེད་དུ་ཐལ་བའི་རྩོད་པའོ།། 

གཉིས་པ་ལན་ལ་མགོ་མཚུངས་ཀྱིས་མདོར་བསྟན། ཉེས་སྤོང་གི་ལན་རྒྱས་པར་བཤད་པ་དང༌། རྣལ་ལན་གྱི་སྒོ་ནས་དོན་བསྡུ་བ་གསུམ་ལས། 

དང་པོ་ནི། གང་གི་ཚེ་རྣམ་པར་ཤེས་པ་སྨྲ་བ་ཁྱོད་ལ་སྒྱུ་མ་ཉིད།། མེད་ནའང་དེའི་ཚེ་འདིར་ཅི་ཞིག་ལ་དམིགས།། 

གཉིས་པ་ལ་ཉེས་སྤོངས་དང་། ལན་གཉིས་ལས་དང་པོ་ནི། གལ་ཏེ་ཡུལ་གྱི་གོ་ས་དེ་ཉིད་དུ་གཞན་ཞིག་ཡོད་དེ། ཡུལ་གྱི་རྣམ་པ་དེ་ཉིད་ནི་སེམས་ཉིད་ཡིན་ནོ་ཞེ་ན། གཉིས་པ་ལ་སྒྲུབ་བྱེད་རང་རིག་འགོག་པ་དང་། བསྒྲུབ་བྱ་ཀུན་གཞི་འགོག་པ་གཉིས་ལས། དང་པོ་ལ་བདེན་གྲུབ་ཐ་སྙད་ཙམ་དུའང་མི་འཐད། སྣང་བ་ཐ་སྙད་དུ་མི་འགོག་པར་བསྟན་པ་གཉིས། དང་པོ་ལ། ཐ་སྙད་ཀྱི་མངོན་སུམ་དང་འགལ་བ། ལུང་དང་འགལ་བ། དངོས་སྟོབས་ཀྱི་རིགས་པ་དང་འགལ་བ་བསྟན་པ་གསུམ་ལས། 

དང་པོ་ནི། དེ་ཡང་འབྲེལ་བ་མ་ཡིན་ནོ་ཞེས་བསྟན་པའི་ཕྱིར། གང་གི་ཚེ་སེམས་རྣམ་པར་ཤེས་པ་ཉིད་སྒྱུ་མ་ལས་གཞན་མ་ཡིན་ན།། དེ་ཚེ་གང་ཞིག་གང་གིས་མཐོང༌།། དེ་བས་ན་འགྲོ་བ་མཐའ་དག་ལོང་བ་ཉིད་ཐོབ་པར་འགྱུར་རོ་ཞེས་དགོངས་པ་ཡིན་ནོ།། འདིར་ཐ་སྙད་སྣང་ཙམ་དགག་པ་མིན་ཏེ་དོན་དམ་པར་བེམ་ཤེས་མཐའ་དག་ཤེས་པའི་རྫས་རང་རིག་གཅིག་པུར་འདོད་པ་ལ་ཁས་བླངས་ནང་འགལ་བ་བསྟན་ཏེ། ལོང་བ་ཐོབ་པར་འགྱུར་བའི་དོན་མིག་ལོང་བ་རྐྱང་པར་གོ་བར་མི་བྱ་སྟེ་ཡུལ་གཟུགས་སོགས་ཅིའང་མི་མཐོང་བ་ཐལ་བའི་དོན་ཏོ།། འོ་ན་ཐ་སྙད་དུ་མི་འགོག་པ་འགལ་ཞེ་ན། གནད་དོན་འདི་ཡིན་ཏེ་དངོས་སྨྲ་བ་མཐའ་དག་གི་ལུགས་ལ་དངོས་སུ་སྣང་བ་རགས་པ་རྫུན་པ་དང༌། ཕྲ་མོ་སྐད་ཅིག་དང་རྡུལ་ཕྲན་དོན་དམ་པར་འདོད་ཅིང་ཕྲ་རགས་རྫས་ཐ་དད་ཁས་ལེན་མ་ནུས་པས་གཅིག་ལས་འོས་མེད་པས་ཕྲ་བ་དོན་དམ་ཆ་མེད་ལ་གཟུང་འཛིན་ཐ་དད་མ་གྲུབ་པ་བཞིན་དུ་རགས་པ་ཀུན་རྫོབ་ཀྱི་གནས་སྐབས་ནའང་གཟུང་འཛིན་གཅིག་ཏུ་འགྱུར་བའི་ཐལ་འགྱུར་བཀོད་དོ།། ཐ་སྙད་ཙམ་དུ་སྣང་བ་སྒྱུ་མ་ལྟ་བུ་རྫུན་པ་ཁས་ལེན་པ་ལ་ནི་དངོས་སྟོབས་རིགས་པས་འགོག་མི་དགོས་སོ།། 

གཉིས་པ་ནི། འཇིག་རྟེན་གྱི་མགོན་པོ་སངས་རྒྱས་བཅོམ་ལྡན་འདས་ཀྱིས་ཀྱང༌།། བདག་ཉིད་ལ་བྱེད་པ་འགལ་བའི་ཕྱིར་སེམས་ཀྱིས་སེམས་མི་མཐོང་ཞེས་གསུངས་ཏེ། 

དཔེར་ན་རལ་གྲི་རྣོན་པོའི་སོ་ནི་རང་ལ་རང་།། ཇི་ལྟར་མི་གཅོད་པ་དེ་བཞིན་ཡིད་ཀྱང་བདག་ཉིད་ཀྱིས་བདག་ཉིད་མི་མཐོང་སྟེ་ཤེས་པ་གཅིག་པུ་དེ་ལ་རིག་པར་བྱ་བ་དང་། རིག་པར་བྱེད་པ་དང་རིག་པའི་བདག་ཉིད་གསུམ་མི་རིགས་ཏེ་ཆ་ཤས་མེད་པ་གཅིག་ལ་རང་བཞིན་གསུམ་མི་འཐད་པའི་ཕྱིར་རོ།། 

གསུམ་པ་ལ་གསལ་བ་རང་བཞིན་གྱི་རྟགས་མངོན་སུམ་གྱིས་གྲུབ་པ་སྒྲུབ་བྱེད་མི་འཐད། དྲན་པ་འབྲས་རྟགས་རྗེས་དཔག་གིས་གྲུབ་པ་སྒྲུབ་བྱེད་མི་འཐད་པ་གཉིས། དང་པོ་ལ་དོན་དམ་སྒྲུབ་བྱེད་དཔེ་མི་འཐད། ཐ་སྙད་ཙམ་དུ་དཔེ་གྲུབ་ཀྱང་དོན་དང་མི་མཚུངས་པ་གཉིས། དང་པོ་ལ། རྩ་བའི་དཔེ་མི་འཐད། སྒྲུབ་བྱེད་ཀྱི་དཔེ་མི་འཐད་པ་གཉིས་ལས། 

དང་པོ་ནི།འདིར་སེམས་ཙམ་ཉིད་དུ་སྨྲ་བས་རང་ལ་བྱེད་པ་འགལ་བ་བསལ་བར་འདོད་ཅིང་རང་གི་ཕྱོགས་སྒྲུབ་པའི་ཆེད་དུ་དཔེ་བརྗོད་པ། ཇི་ལྟར་མུན་པས་སྒྲིབ་པའི་བུམ་པ་ལ་སོགས་པ་རྟོགས་པའི་ཆེད་དུ་མར་མེ་འདེགས་པར་བྱེད་པ་ན་བུམ་པ་སོགས་དང་མར་མེ་རང་གི་དངོས་པོ་དེ་ཡང་།། ཡང་དག་པ་གསལ་བར་བྱེད་པ་བཞིན་མི་འགལ་ལོ་ཞེ་ན།། མར་མེ་ཐ་སྙད་དུ་གསལ་བྱེད་ཡིན་གྱི་བུམ་པ་ལ་སོགས་པ་བཞིན་དུ་གསལ་བར་བྱ་བ་མིན་ཏེ། གང་གི་ཕྱིར་མར་མེ་ལ་མུན་གྱིས་བསྒྲིབས་ཏེ་གཡོགས་པ་མེད་དོ།། 

གཉིས་པ་ནི། སྨྲས་པ་དེ་ལྟར་མོད་ཀྱི་འོན་ཀྱང་དེའི་རང་བཞིན་གྱིས་གསལ་བའི་དབང་དུ་བྱས་ཏེ་གསལ་བྱེད་གཞན་ལ་ལྟོས་པ་མ་ཡིན་པ་ཙམ་ཞིག་བརྗོད་པ་ཡིན་ནོ།། དེས་ན་མར་མེའི་དཔེ་དེ་ཉིད་དཔེ་གཞན་གྱིས་གསལ་བར་བསྟན་པའི་ཕྱིར། ཤེལ་རང་བཞིན་གྱིས་སྔོན་པོ་མ་ཡིན་པ་དཀར་པོ་ནི། གཞན་འདབ་མ་སྔོན་པོ་ལ་སོགས་པ་དག་ལ་ལྟོས་དགོས་ཤིང་རང་བཞིན་གྱིས་སྔོ་བ་ཉིད་ནི་སྔོན་པོར་འགྱུར་བ་ལ།། ཁྱད་པར་གཞན་ལ་ལྟོས་པ་ཡོད་པ་མ་ཡིན་པས།། དེ་བཞིན་དུ་བུམ་པ་ལ་སོགས་པའི་དངོས་པོ་འགའ་ཞིག་མར་མེ་ལ་སོགས་པ་གཞན་ལ་ནི། ལྟོས་པས་གསལ་བར་མཐོང་བ་དང་མར་མེ་རང་གི་ངོ་བོ་གཞན་ལ་ལྟོས་པ་མེད་པ་ཡང་གསལ་བའི་བདག་ཉིད་དུ་མཐོང་ངོ་ཞེ་ན།། 

དེ་ལ་སྔོན་པོ་ཉིད་རེ་ཞིག་གཞན་ལ་ལྟོས་པ་མེད་པར་དཔེའི་སྒོ་ན་བསྟན་པ་དེ་དགག་པའི་ཕྱིར་བཤད་པ། རྒྱུ་རྐྱེན་གྱིས་འདུས་མ་བྱས་པའི་ཤེལ་སྔོན་པོ་མི་སྲིད་ལ། རྒྱུ་རྐྱེན་གྱི་འདུས་བྱས་པའི་ཤེལ་ནི་དང་པོ་ཉིད་ནས་སྔོན་པོ་ཉིད་མིན་ལ་ཕྱིས་སྔོན་པོར་གྱུར་པ་དེ།། རྒྱུ་དང་རྐྱེན་ལ་མ་ལྟོས་པར་བདག་གིས་བདག་ཉིད་བྱས་པ་ནི་མེད་དོ།། 

གཉིས་པ་ནི། ཐ་སྙད་ཙམ་དུ་མར་མེ་རབ་ཏུ་གསལ་བའི་བདག་ཉིད་དུ་གྱུར་པ་དེ་ལྟར་ན་ཡང་དོན་དམ་པར་བློ་རང་རིག་པར་བསྒྲུབ་པ་ལ་འདྲ་བའི་དཔེ་མ་ཡིན་ནོ་ཞེས་བཤད་པའི་ཕྱིར་མར་མེ་གསལ་བར་བྱེད་དོ་ཞེས་ཐ་སྙད་དུ་དོན་དམ་རིགས་པས་མ་དཔྱད་པའི་ངོར་གང་ཟག་གི་ཤེས་པས་ཤེས་ཏེ་བརྗོད་པར་བྱེད་ན།། འདིར་དོན་དམ་གཏན་ལ་འབེབས་སྐབས་སུ་ཡུལ་དང་ཡུལ་ཅན་གཏན་ན་གྲུབ་པས་བློ་ནི་གསལ་བ་ཉིད་ཡིན་ནོ་ཞེས་རང་དང་གཞན་གང་གིས་ཤེས་ནས་དེ་སྐད་དུ་བརྗོད་ཅེས་འདྲི་བ་ཡིན་ནོ།། 

རང་གིས་རང་རིག་པ་མི་གྲུབ་པ་གོང་དུ་བཀག་ཟིན་པའི་ཕྱིར། གཞན་གྱི་གཞན་རིག་པ་ཡང་མི་འཐད་དེ་དོན་དམ་རིགས་པས་དཔྱད་པའམ། རྣལ་འབྱོར་པའི་མཉམ་པར་བཞག་པ་གང་གི་ཚེ་ཤེས་པ་སྔ་མ་དང་ཕྱི་མ་དང་དུས་མཉམ་པ་འགས་ཀྱང་མཐོང་བ་མིན་ན།། མར་མེ་བཞིན་དུ་གསལ་བ་འམ་བུམ་པ་བཞིན་དུ་ནི་མི་གསལ་བ་ཡིན་པ་གང་བརྗོད་ཀྱང་། མོ་གཤམ་གྱི་བུ་མོའི་འགྱིང་བག་བརྗོད་པ་བཞིན་དུ།། དེ་ནི་བརྗོད་པར་བྱས་ཀྱང་དོན་མེད་དོ།། ཡང་ན་འཕྲད་མ་འཕྲད་བརྟགས་ཀྱང་མཐོང་བ་མིན་ནོ་ཞེས་བྱའོ།། འགའ་ཞིག་ཐལ་འགྱུར་པས་རང་རིག་ཐ་སྙད་དུའང་མི་འདོད་སྙམ་ན། ཐ་སྙད་དུ་གཞན་རིག་ཀྱང་མི་འདོད་པ་ཁས་ལེན་དགོས་ལ། ཐ་སྙད་དུ་མར་མེས་ཀྱང་གཞན་མི་གསལ་བར་ཁས་ལེན་དགོས་ཏེ་དོན་དམ་རིགས་པས་དཔྱད་ངོར་གཞན་གྱིས་གཞན་མཐོང་ན་ཐམས་ཅད་མཐོང་བ་ཐལ་བའི་ཕྱིར་དང་། ཐ་སྙད་དུ་རང་གཞན་མཐོང་ཚད་མོ་གཤམ་བུ་མོ་ལྟར་ཡིན་ན་ཐ་སྙད་གཏན་མེད་དུ་ཐལ་བ་ཟློག་ཏུ་མི་ནུས་སོ།། དེས་ན་ཐ་སྙད་དུ་མར་མེས་རང་གཞན་གཉིས་ཀ་གསལ་བ་བཞིན་དུ་རང་རིག་གཞན་རིག་གཉི་ག་ཁས་ལེན་དགོས་པ་ནི་གནད་དོན་དུ་ཤེས་པར་བྱའོ།། གསལ་མི་གསལ་མ་གྲུབ་པ་འདིའང་ཐལ་འགྱུར་བའི་གཏན་ཚིགས་ཏེ་དོན་དམ་ནམ་མཁའ་ལྟ་བུའི་དཔེ་མོ་གཤམ་བཞག་པ་ཡིན་ལ། རང་རྒྱུད་ལྟར་ན་སྒྱུ་མ་སོགས་དཔེ་གཞན་དགོས་ཏེ་སྣང་སྟོང་སྒྱུ་མ་ལྟ་བུ་སྒྲུབ་དགོས་པའི་ཕྱིར་རོ།། དེ་ཡན་ཆད་ཀྱིས་དོན་དམ་རིགས་པས་དཔྱད་ན་རང་རིག་ཀུན་རྫོབ་དང་དོན་དམ་པ་ན་ཡོད་པ་མངོན་སུམ་ཚད་མས་ཀྱང་མ་གྲུབ་པ་བསྟན་ཏོ།། 

གཉིས་པ་ལྷན་ཅིག་དམིགས་ངེས་སྒྲུབ་བྱེད་འབྲས་བུ་དྲན་པའི་རྟགས་མི་འཐད་པ་དང་། གཞན་རིག་གི་དཔེ་རང་རིག་སྒྲུབ་བྱེད་མི་འཐད་པ་གཉིས་ལས། 

དང་པོ་དོན་དམ་ལྟ་ཅི་ཐ་སྙད་ཙམ་དུ་ཡང་དྲན་པ་རང་རིག་གི་འབྲས་བུ་མ་ངེས་པ་བསྟན་པ་ནི། སྨྲས་པ། འདི་རིགས་པས་སྟོང་ཞིང་ཚིག་ཙམ་མ་ཡིན་པར་རིགས་པ་ནི་འདི་ཡིན་ཏེ། གལ་ཏེ་ཤེས་པས་རང་རིག་པ་ཡོད་པ་མིན་ན།། ཡུལ་མྱོང་བ་ན་ཕྱིས་སུ་དེ་དང་དུས་གཅིག་པའི་རྣམ་པར་ཤེས་པ་དྲན་པར་ཇི་ལྟར་འགྱུར་ཏེ།། ཉམས་སུ་མ་མྱོང་བ་དྲན་ན་ནི་ཧ་ཅང་ཐལ་བར་འགྱུར་བས་སོ།། དེ་ལྟ་བས་ན་རང་ཉམས་སུ་མྱོང་བའི་འབྲས་བུ་དྲན་པ་དུས་ཕྱིས་དམིགས་པའི་ཕྱིར། རང་རིག་པའི་ཤེས་པ་ཡོད་དོ་ཞེས་དཔོག་པར་བྱའོ།། ཐ་སྙད་དུ་ཕྱི་དོན་མདོ་སྡེ་པ་ལྟར་ཁས་ལེན་སྐབས་དངོས་ཡུལ་བུམ་པ་ལྟ་བུ་ཉམས་སུ་མྱོང་བ་ན་དེ་དང་དུས་མཉམ་དུ་བློ་ཡང་རང་རིག་གིས་རང་ཉམས་སུ་མྱོང་བ་ཡིན་ལ། དེའང་སྐད་ཅིག་སྔ་མ་སྔ་མས་ཕྱི་མ་ཕྱི་མ་ལ་ནུས་པ་བཞག་ནས་ཕྱིས་སུ་སྔར་གྱི་ཡུལ་དྲན་པ་ནི་སྔར་ཡུལ་མྱོང་བའི་སྟོབས་ཀྱི་ཡིན་ལ། སྔར་རང་རིག་གིས་རང་༼ ཉིད་༽ཉམས་སུ་མྱོང་བའི་སྟོབས་ཀྱིས་བུམ་འཛིན་གྱི་བློ་ཡང་ངས་མཐོང་སྙམ་ནས་ཕྱིས་དྲན་པ་ཡིན་ནོ།། མདོར་ན་མཐར་ཐུག་སེམས་ཙམ་ལྟར་དོན་དམ་པའི་དབང་དུ་བྱས་ན་གཞན་རིག་ཀྱང་རང་རིག་གི་ཁོངས་སུ་འདུ་བས། ཀུན་གཞི་རྣམ་ཤེས་སྐད་ཅིག་སྔ་མ་གཞན་གྱི་རང་རིག་གི་བག་ཆགས་དེ་ཕྱི་མ་དྲན་པས་མྱོང་བ་ཡིན་པས་སྔར་གྱི་རང་རིག་མེད་ན་ཕྱི་མ་དྲན་པ་འབྱུང་བ་མི་སྲིད་པའི་ཕྱིར་རོ།། རང་རིག་དང་དྲན་པ་གཉིས་རྫས་སྐད་ཅིག་ཐ་དད་རྒྱུན་གཅིག་པ་ཡིན་པས་རང་རིག་དང་དྲན་པའི་བར་དུ། སྐད་ཅིག་དང་ཞག་ཟླ་བ་དང་ལོ་དང་བསྐལ་པ་མང་པོའི་བར་དུ་ཆོད་སྲིད་དོ་ཞེ་ན། དེ་ལ་བརྗོད་པར་བྱ་སྟེ། ཡུལ་ཉམས་སུ་མྱོང་བའི་ཤེས་པ་ལས་གཞན་གཟུང་བར་བྱ་བའི་དངོས་པོ་བུམ་པ་ལྟ་བུ་ཡུལ་དུ་གྱུར་པ་ཉམས་སུ་མྱོང་བ་པོ་བློ་ཉིད་དང་། ཡུལ་བུམ་པ་ལྟ་བུ་དེ་དང་ཡུལ་ཡུལ་ཅན་དུས་མཉམ་དུ་འབྲེལ་བ་དང་། དེར་མ་ཟད་སྔར་གྱི་ཡུལ་དེ་དང་ཕྱིས་ཀྱི་དྲན་པ་གཉིས་ཀྱང་ཐ་སྙད་དུ་ཡུལ་ཡུལ་ཅན་ནམ་རྒྱུ་འབྲས་སུ་འབྲེལ་བ་ལས།། སྔར་བུམ་འཛིན་གྱི་རྣམ་པར་ཤེས་པ་རང་གིས་རང་མ་མྱོང་ཡང་དྲན་པར་འགྱུར་ཏེ་དཔེར་ན་བྱི་བའི་དུག་བཞིན་ནོ།། འདི་ལྟར་བྱི་བའི་དུག་སྐད་ཅིག་མ་གཅིག་ལ་ལུས་ལ་འཕོས་ནས་ཡང་དུས་གཞན་དུ་འབྲུག་གི་སྒྲའི་རྐྱེན་འཕྲད་པ་ལས་རང་རིག་པས་བཞག་པའི་དྲན་པས་བག་ཆགས་ཀྱི་ས་བོན་མེད་པར་ཡང་རྐྱེན་དང་འཕྲད་པ་ཉིད་ཀྱི་ཕྱིས་སྐད་ཅིག་གཞན་དུ་རྣམ་པར་འགྱུར་བ་འཐོབ་སྟེ། དེ་བཞིན་དུ་སྐབས་སུ་བབ་པ་ལ་ཡང་སྐྱོན་མེད་དོ་ཞེས་དགོངས་སོ།། མདོར་ན་དོན་དམ་དཔྱད་པའི་རིགས་ངོར་དྲན་པ་རང་རིག་གི་འབྲས་བུ་རྟགས་མ་གྲུབ་ཅིང་ཐ་སྙད་དུ་རྟགས་མ་ངེས་ཏེ། འཇུག་པ་ལས་དོན་དམ་པར་དྲན་པ་རང་རིག་གི་འབྲས་བུ་རྟགས་མ་གྲུབ་སྟེ་དྲན་པ་དང་། རང་རིག་སྔ་ཕྱི་རྫས་ཐ་དད་པའི་ཕྱིར་མིག་གིས་སྒྲ་བཞིན་ནོ་ཞེས་པ་ལྟར་དང་ཡང་མེ་ཤེལ་དང་ཆུ་ཤེལ་ལས་མེ་ཆུ་འབྱུང་མོད། འཇིག་རྟེན་ན་མེ་ཆུ་ཡོད་ཚད་མེ་ཤེལ་དང་ཆུ་ཤེལ་གྱི་འབྲས་བུ་ཡིན་པར་མ་ངེས་པ་བཞིན་ནོ།། དེས་ན་ཐ་སྙད་དུའང་སྐབས་འདིར་དྲན་པ་རང་རིག་གི་འབྲས་བུའི་རྟགས་མ་ངེས་པར་བསྟན་ཏེ་དོན་དམ་རིགས་པས་མ་དཔྱད་པར་ཐ་སྙད་ཙམ་གྱི་སྣང་ངོར་ཡང་སྔར་གྱི་དོན་མྱོང་བའི་འབྲས་བུ་དྲན་པ་དང་། བློ་རང་རིག་གིས་འབྲས་བུ་གཉིས་འབྱུང་སྲིད་ཅིང་དེར་མ་ཟད། དྲན་འགྱུར་བྱི་བའི་དུག་བཞིན་ནོ།། ཞེས་པའི་དོན་ནི་འདས་པ་མྱོང་ཟིན་ཡང་དྲན་གྱི་དོན་མིན་གྱི་སྔར་མ་མྱོང་ཡང་ད་ལྟ་དྲན་པས་གསར་དུ་ཤེས་པའི་དོན་ཏོ།། འདུན་མོས་དྲན་ཏིང་ཤེས་རབ་སྟེ་ཞེས་པའི་ནང་ཚན། དྲན་པ་དེ་ནི་དམིགས་རྣམ་མི་བརྗེད་པའི་དྲན་པ་སྤྱིའི་མཚན་ཉིད་ཡིན་པས་དུག་ཡིན་པ་ད་ལྟ་གསར་དུ་ཤེས་པའི་ཤེས་རབ་སོགས་དང་དུས་མཉམ་དུ་འབྱུང་བའི་དྲན་པས་གསར་དུ་དམིགས་པའམ་ཤེས་པ་ཡིན་པའི་ཕྱིར་རོ།། 

གཉིས་པ་ནི། སླར་ཡང་རྣམ་པར་ཤེས་པ་ཙམ་དུ་སྨྲ་བས་རང་རིག་པ་གྲུབ་པར་བྱ་བའི་ཆེད་དུ་རྣམ་པ་གཞན་བསྟན་པའི་ཕྱིར་རྐྱེན་གཞན་གཞན་སེམས་ཤེས་པའི་ཏིང་འཛིན་བསྒོམ་པ་དག་དང་ལྡན་པ་ནི།། གཞན་གྱི་སེམས་ཀྱི་ཁྱད་པར་མཐོང་བའི་ཕྱིར་རྣམ་པར་ཤེས་པ་རང་ཉིད་རང་ལ་གསལ་ཞེ་ན། འདིས་ཀྱང་ཤེས་པ་རང་རིག་གྲུབ་པ་མ་ཡིན་ནོ་ཞེས་བསྟན་པའི་ཕྱིར་གྲུབ་པའི་མིག་སྨན་གྱི་སྦྱོར་བ་ལས།། ས་འོག་གི་གཏེར་གྱི་བུམ་པ་མཐོང་བ་ལ་སོགས་པ་ན་བུམ་པ་ལ་སོགས་པ་ཡུལ་དེ་དག་མཐོང་བྱེད་མིག་སྨན་ཉིད་དུ་གྱུར་བ་མིན་ཏེ།། ཡུལ་དང་མིག་སྨན་རྫས་ཐ་དད་པས་གཞན་རིག་གི་དཔེར་སྣང་བས་དེ་ལྟར་ན་འདི་ནི་བསྒྲུབ་བྱ་རང་རིག་ལ་མཁོ་བའི་སྒྲུབ་བྱེད་ཀྱི་དཔེ་མ་ཡིན་ནོ།། འགའ་ཞིག་ཐག་རིང་གི་སྤུ་ཉག་མཐོང་ན་ཉེ་བའི་ཤིང་སྡོང་ཅི་སྟེ་མི་མཐོང་། དེས་ན་གཞན་སེམས་མཐོང་ན་རང་སེམས་ཅི་སྟེ་མི་མཐོང་སྙམ་ན། ཐག་རིང་བའི་བུམ་པ་མཐོང་ཡང་། ཉེ་བའི་མིག་སྨན་མི་མཐོང་བཞིན་ཞེས་གསུངས་ཀྱང་རྩ་བའི་དགོངས་པ་གཙོ་བོ་སྔར་ལྟར་རོ།། 

གལ་ཏེ་ཤེས་པ་རང་རིག་པའི་ངོ་བོར་མ་གྱུར་ན་དོན་གཟུགས་སྒྲ་སོགས་གཞན་ཡང་རྟོགས་པར་མི་འགྱུར་བ་མ་ཡིན་ནམ་ཞེ་ན། གཉིས་པ་ཐ་སྙད་ཙམ་དུ་སྣང་བ་མི་འགོག་པ་ནི། ཇི་ལྟར་ན་ཤེས་པ་རང་དང་མིག་ལ་སོགས་པའི་ཤེས་པས་གཟུགས་སོགས་མངོན་སུམ་མཐོང་བ་དང་གང་ཟག་གཞན་ལས་དང་ལུང་ལས་ཐོས་པ་དང་ཚུལ་གསུམ་པའི་རྟགས་ལས་སྐྱེས་པའི་ངེས་པས་ཤེས་པ་དག། འདིར་ནི་ཐ་སྙད་པའི་རིགས་པའི་ངོར་རེ་ཞིག་དགག་པར་བྱ་བ་མིན་ཏེ།། གྲུབ་མཐའ་ལ་མ་ཞུགས་པ་འཇིག་རྟེན་ལྷན་སྐྱེས་ཀྱིས་བློ་ངོར་ཐ་སྙད་དུ་གྲགས་པ་ནས་ནང་སྡེ་རང་རྒྱུད་པ་མན་ཆད་ལ་ཇི་ལྟར་འཇིག་རྟེན་ན་རབ་ཏུ་གྲགས་པ་དེ་བཞིན་དུ་དོན་དམ་རིགས་པས་མ་དཔྱད་པའི་ངོར་རྨི་ལམ་སྒྱུ་མ་ལྟ་བུར་ཁས་བླང་བར་བྱའོ།། འོ་ན་རིགས་པས་ཅི་ཞིག་དགག་སྙམ་ན། འདིར་ནི་སྡུག་བསྔལ་ཐམས་ཅད་ཀྱི་རྒྱུར་གྱུར་པ།། གཟུགས་སོགས་ཀྱི་རྒྱུའམ་ངོ་བོ་ཀུན་གཞི་རྣམ་ཤེས་བདེན་པར་རྟོགས་པའི་གཏི་མུག་ཉིད་བཟློག་པར་བྱ་བ་ཡིན་ནོ།། འདིར་དབུ་མ་ཐལ་འགྱུར་པས་ཀུན་གཞི་སོགས་ཚོགས་བརྒྱད་སེམས་ཙམ་ལྟར་རྨི་ལམ་སྒྱུ་མ་ལྟར་ཐ་སྙད་དུ་ཁས་མི་ལེན་པ་ནི་མིན་ཏེ། ཐ་སྙད་དུ་རྣམ་གསུམ་གྱི་སྣང་བ་སེམས་སམ་སེམས་ཀྱི་བག་ཆགས་སྔ་མའི་ཆོ་འཕྲུལ་ཙམ་ཁས་མི་ལེན་པའི་ཐེག་ཆེན་པ་མི་སྲིད་པའི་ཕྱིར་དང་། ནང་པ་སངས་རྒྱས་པའི་གྲུབ་མཐའ་འོག་མ་མཐའ་དག་དང་གོང་མ་གསུམ་དང་འགལ་མེད་དུ་རྟོགས་དགོས་པའི་ཕྱིར་དང་། ཁྱད་པར་དུ་ས་སྐྱ་པ་རྣམས་ཀྱིས་སེམས་ཙམ་པ་ལྟར་དུ་རྣམ་ཤེས་ཚོགས་བརྒྱད་དང་སྣང་བ་སེམས་སུ་ཁས་ལེན་དགོས་ཏེ། རྣམ་འབྱོར་དབང་ཕྱུག་གིས་གསང་སྔགས་ལམ་འབྲས་སྐབས་སེམས་ཙམ་ལྟར་སྣང་བ་སེམས་སུ་སྒྲུབ་ནས་སེམས་ཙམ་པའི་ལྟ་བ་༼ལ་༽དྲངས་ནས། སེམས་ཉིད་རྟེན་འབྲེལ་ལམ་བརྗོད་བྲལ་སྒྲུབ་ནས་དབུ་མའི་ལྟ་བ་ལ་དྲངས་པའི་ཕྱིར་རོ།། འཇུག་པ་ལས། ཀུན་གཞི་ཡོད་ཅིང་གང་ཟག་ཉིད་ཡོད་ལ།། ཕུང་པོ་འདི་དག་འབའ་ཞིག་ཉིད་ཡོད་ཅེས།། བསྟན་པ་འདི་ནི་དེ་ལྟར་ཆེས་ཟབ་དོན།། རིག་པར་མི་འགྱུར་གང་ཡིན་དེ་ལ་འོ།། ཞེས་སོ།། ཡང་ཐ་སྙད་དུ་སྣང་བ་སེམས་སམ་སེམས་ཀྱི་ཆོ་འཕྲུལ་དུ་སྒྲུབ་པ་འདི་དབུ་མའམ་གསང་སྔགས་པའི་གྲུབ་མཐའ་རློམ་པ་དང་། ཐ་སྙད་ཙམ་དུའང་སྣང་བ་སེམས་སུ་མི་གྲུབ་བོ་སྙམ་པ་སྲིད་ནའང་ལོག་རྟོག་རྒྱ་ཆེ་སྟེ་དོན་དམ་དཔྱད་པའི་རིགས་ངོར་ཕྱི་དོན་སྣང་བ་དང་སེམས་གཉིས་ཆར་ཅིར་ཡང་མི་གྲུབ་ཅིང་བདེ་བར་གཤེགས་པས་ངེས་དོན་གྱི་མདོ་རྒྱུད་རྣམས་ལས་གསུངས་ཤིང་རིགས་པའི་དབང་ཕྱུག་རྣམ་གཉིས་ཀྱིས་ཐ་སྙད་ཚད་མའི་ངོར་སེམས་ཙམ་རྣམ་བདེན་བརྫུན་ལྟར་ལེགས་པར་གཏན་ལ་ཕབ་ཟིན་པས་དུས་གསུམ་གྱི་རྒྱལ་བ་སྲས་དང་བཅས་པས་ཐ་སྙད་ཙམ་དུ་འགོག་མི་སྲིད་དོ།། མདོར་ན་ཀུན་གཞི་རྣམ་ཤེས་བདེན་གྲུབ་འདིར་འགོག་གི་ཐ་སྙད་དུ་བདེན་མེད་སྒྱུ་མ་ལྟ་བུ་མི་འགོག་སྟེ། སེམས་ཙམ་སྐབས་ཡིན་པའི་ཕྱིར་དང་བདེན་པ་ཁོ་ན་འགོག་པ་དངོས་སུ་གསུངས་པའི་ཕྱིར་རོ།། 

ད་ནི་ཞར་ལས་བྱུང་བ་ཀུན་གཞི་སྒྲུབ་བྱེད་རང་རིག་བཀག་པ་ཡོངས་སུ་རྫོགས་པར་བྱས་ནས་སྐབས་སུ་བབ་པ་ཀུན་གཞི་དངོས་དགག་པ་ལ་སྦྱར་བའི་ཕྱིར། གཉིས་པ། སྒྲུབ་བྱ་ཀུན་གཞི་འགོག་པ་ནི། སེམས་ལས་སྒྱུ་མ་གཞན་ཡིན་པར་གྱུར་པའམ།གཞན་མ་ཡིན་པར་གྱུར་པའམ། གཉིས་ཀའི་རང་བཞིན་ཡིན་པའམ། གཉིས་ཀའི་རང་བཞིན་མ་ཡིན་པ་ཞེས་བརྟགས་ན། ཕྱོགས་དང་པོ་ལྟར་ན་སེམས་ཙམ་དུ་འདོད་པའི་གྲུབ་མཐའ་དང་འགལ་བར་འགྱུར་རོ།། ཕྱོགས་གཉིས་པ་ལ་ནི། གང་ཚེ་ཁྱོད་ལ་སྒྱུ་མ་ཉིད།། མེད་ནའང་དེ་ཚེ་ཅི་ཞིག་དམིགས།། ཞེས་པའི་ཉེས་པ་ཡིན་ནོ།། ཕྱོགས་གསུམ་པ་ཡང་གཅིག་ལ་ཕན་ཚུན་འགལ་བས་མི་སྲིད་པའི་ཕྱིར་རོ།། ཕྱོགས་བཞི་པའི་དབང་དུ་བྱས་ཏེ་དོན་དམ་པ་ན་སེམས་ལས་ཡུལ་སྒྱུ་མ་དེ་གཞན་མིན་ཏེ་ཡུལ་གྱི་རྣམ་པར་སྣང་བ་ཤེས་པ་དང་རྫས་གཅིག་ཡིན་ཞིང་།། གཞན་མིན་པར་ནི་གཅིག་ཏུ་ཡང་མི་བརྟགས་ཏེ་ཐ་སྙད་དུ་གཟུང་འཛིན་ཐ་དད་དུ་སྣང་བའི་ཕྱིར་ཞེ་ན། དེ་ཡང་རིགས་པ་མ་ཡིན་ཏེ། ཡུལ་སྒྱུ་མ་དེ་དངོས་པོ་རྫས་སུ་གྲུབ་པ་ཡིན་ན་ཇི་ལྟར་ཡུལ་དེ་སེམས་ལས་གཞན་མིན་ཏེ་སེམས་ལས་གཞན་དུ་འགྱུར་ཏེ་རྫས་ཐ་དད་ཡུལ་དང་ཡུལ་ཅན་ཡིན་པའི་ཕྱིར་རོ།། ཐ་སྙད་དུ་སྣང་ཚུལ་གཟུང་འཛིན་ཐ་དད་ཙམ་ལས་དོན་གྱི་གནས་ལུགས་ལ་གཟུང་བར་སྣང་བ་སེམས་ཀྱི་རྫས་ཡིན་པས། གཞན་མིན་ཞེ་ན་སེམས་ཉིད་ཀྱང་སྒྱུ་མ་ཉིད་ཡིན་པས་དོན་དམ་པར་དངོས་པོར་མེད་དེ་དོན་དམ་པར་ཡོད་པ་མ་ཡིན་པ་ཡུལ་སྒྱུ་མ་བརྫུན་པ་དེའི་རང་བཞིན་ཡིན་པའི་ཕྱིར་རོ།། འདི་ནི་རྣམ་བདེན་པས་གཟུང་འཛིན་གྱི་རྣམ་པ་དོན་ལ་ཤེས་པའི་ངོ་བོར་རྫས་གཅིག་ཀྱང་ཐ་སྙད་དུ་གཟུང་འཛིན་ཐ་དད་འདོད་པ་དགག་པ་ཡིན་གྱི་རྣམ་མེད་པའི་ལུགས་མ་ཡིན་ཏེ་དེ་གོང་གི་ཚིག་དོན་དང་འོག་གི་མཇུག་བསྡུས་ལ་བརྟགས་ན་ཤེས་པའི་ཕྱིར་རོ།། 

གསུམ་པ་གང་ཚེ་འཁྲུལ་པའང་ཡོད་མིན་ན་སོགས་ཀྱི་རྣལ་མའི་ལན་གྱིས་མཇུག་བསྡུ་བའི་ཕྱིར། དཔེ་ཇི་ལྟར་ན་ཁྱེད་ཀྱི་ལུགས་ལ་གཟུགས་སྒྲ་སོགས་ཡུལ་སྒྱུ་མ་ལ་བདེན་པའི་དངོས་པོར་ཡོད་པ་མིན་ཡང་།། བལྟ་བྱར་འོས་པ་ཁས་བླངས་པ་དེ་བཞིན་དུ་ངེད་ཀྱི་ལུགས་ལའང་ལྟ་བྱེད་ཀྱི་ཡིད་ཀྱང་དོན་དམ་པར་དངོས་པོ་མེད་པ་སྒྱུ་མ་ལྟ་བུ་ཡིན་དུ་ཟིན་ཀྱང་། ཐ་སྙད་ཙམ་དུ་གཟུགས་སྒྲ་སོགས་མཐོང་བར་བྱེད་ནུས་པ་ཡིན་ནོ།། 

གཉིས་པ་རྣམ་བརྫུན་པའི་རྩོད་སྤང་ལ་རྩོད་ལན་གཉིས་ལས། དང་པོ་ནི། གཞན་ཡང་རྣམ་པ་གཞན་གྱིས་དོན་དམ་པར་ཡོད་པའི་རྣམ་པར་ཤེས་པ་སྒྲུབ་པའི་ཆེད་དུ་སྨྲས་པ། གལ་ཏེ་གཟུང་འཛིན་གྱི་བག་ཆགས་འཁྲུལ་སྣང་བརྫུན་པ་འཁོར་བ་དངོས་པོའི་རྟེན་ཅན་ཡིན་ལ། དངོས་པོ་ནི་དོན་དམ་པ་གཟུང་འཛིན་གཉིས་མེད་ཀྱི་སེམས་ཡིན་ནོ་ཞེ་ན། 

གཉིས་པ་ནི། སེམས་ལ་བརྟེན་པ་ལ་འཁོར་བ་ཞེས་བརྗོད་ན། འཁོར་བ་དེ་ཅི་དངོས་པོ་ཡིན་ནམ། དངོས་པོ་མེད་པ་ཡིན། དངོས་པོ་ཡིན་ན་སེམས་ཡིན་ནམ། དེ་ལས་གཞན་ཡིན། དང་པོ་ལྟར་སེམས་ཡིན་ན་འཁོར་བ་དེ་སྤང་བྱ་མ་ཡིན་པར་འགྱུར་ཏེ་སེམས་དོན་དམ་ལ་ཡོད་པའི་ཕྱིར། གཉིས་པ་ལྟར་སེམས་ལས་གཞན་ཡིན་ན་གྲུབ་པའི་མཐའ་ལས་ཉམས་པར་འགྱུར་རོ།། འོན་ཏེ་དངོས་པོ་མེད་པ་ཡིན་ནོ་ཞེ་ན། ཤེས་པ་བདེན་གྲུབ་ལ་རྣམ་པ་བརྫུན་པ་འབྱུང་ན། དེ་ནི་དོན་བྱེད་པའི་ནུས་པ་མེད་པས་དངོས་པོ་ལས་གཞན་དུ་དངོས་མེད་ནམ་མཁའ་དང་འདྲ་བར་འགྱུར་རོ།། དེ་ལྟར་དངོས་མེད་ཡིན་ཡང་ཡོད་པའི་དངོས་པོར་འགྱུར་བའི་སེམས་གསལ་རིག་ལ་བརྟེན་པས་དེས་དོན་བྱེད་ནུས་པར་འགྱུར་རོ་ཞེ་ན། རྟེན་དང་བརྟེན་པའི་དངོས་པོ་ནི་རྒྱུ་དང་འབྲས་བུའི་ངོ་བོ་ཡིན་པས་དངོས་མེད་ཀྱི་འཁོར་བ་ནི་དངོས་པོ་སེམས་ལྟ་བུ་གང་གིས་ཀྱང་འབྲས་བུར་མི་རུང་བའི་ཕྱིར་དངོས་པོ་སེམས་ལ་བརྟེན་པས་ན།། འཁོར་བ་དངོས་མེད་ཀྱི་དོན་བྱེད་པ་དང་ལྡན་པར་ཇི་ལྟར་འགྱུར་ཏེ་དངོས་པོ་མོ་གཤམ་ལ་བརྟེན་ནས་དངོས་མེད་ཀྱི་བུ་སྐྱེ་བ་མི་སྲིད་པ་བཞིན་ནོ།། དེ་བས་ན་ཁྱོད་ཀྱི་སེམས་ནི་གཟུང་འཛིན་གྱི་གྲོགས་མེད་པར།། གཉིས་སྟོང་གི་ཤེས་པ་གཅིག་པུ་ཉིད་དུ་འགྱུར་བ་ཡིན་ནོ།། 

འདིར་ཐ་སྙད་ཀུན་རྫོབ་ཙམ་དུའང་དཔྱད་ངོར་བདེན་པའི་སེམས་ལས་བརྫུན་པ་འཁོར་བ་འབྱུང་བ་མི་སྲིད་པས་ད་ལྟ་སེམས་ཅན་གྱི་གནས་སྐབས་སུའང་འཁོར་བའི་འཁྲུལ་སྣང་གཏན་མེད་དུ་ཐལ། གང་གི་ཚེ་སེམས་ནི་གཟུང་འཛིན་དང་བྲལ་བ་གཉིས་སུ་མེད་པའི་རང་བཞིན་ཡིན་ལ།། དེ་ཡི་ཚེ་སེམས་ཅན་ཐམས་ཅད་དེ་བཞིན་གཤེགས་པར་འགྱུར་ལ། དེ་ལྟར་ཁས་བླངས་པ་ཡིན་ན་ཡང་འཁོར་འདས་ཐམས་ཅད་སེམས་ཙམ་དུ།། དོན་ལ་གྲུབ་བོ་ཞེས་གྲུབ་མཐའ་ངན་པ་རྟོག་པས་བརྟགས་པ་ལ་ཡོན་ཏན་ཅི་ཞིག་ཡོད་དེ།། སེམས་ཅན་ཐམས་ཅད་ཀྱི་རྒྱུད་ལ་འདོད་ཆགས་ལ་སོགས་པ་ཡོངས་སུ་གནས་པའི་ཕྱིར་རོ།། སྐབས་ཀྱི་གནད་དོན་ནི་འདི་ཡིན་ཏེ་མུ་སྟེགས་བྱེ་བྲག་སྨྲ་བ་རྣམས་ཀྱི་རྟག་དངོས་ལས་རྟག་དངོས་འབྱུང་ཞིང་དོན་བྱེད་རུང་བར་འདོད་ལ། དེ་ནི་བྱེ་སྨྲས་འདུས་བྱས་ཐམས་ཅད་སྐྱེ་ཅན་དུ་ཁས་བླངས་ནས་རྟག་པ་འགྱུར་མེད་འགོག་ལ་འདུས་བྱས་ཐམས་ཅད་རྐྱེན་བཞི་ལས་སྐྱེ་བར་འདོད་ལ་འདུས་མ་བྱས་རྟག་དངོས་བརྟགས་འགོག་དང་བརྟགས་མིན་ནམ་མཁའ་གསུམ་གྱིས་ཟག་བཅས་ཐམས་ཅད་དང་མ་འོངས་པའི་འདུས་བྱས་ཐམས་ཅད་འགོག་པ་དང་ཐོགས་བཅས་ཐམས་ཅད་གོ་འབྱེད་པའི་བྱ་བ་བྱེད་པར་འདོད་ལ། མདོ་སྡེ་པས་རྟག་དངོས་གཞི་མཐུན་མི་འདོད་ལ། འདུས་བྱས་བེམ་ཤེས་ཐམས་ཅད་དུས་གསུམ་རྫས་སུ་མི་གྲུབ། ད་ལྟ་དངོས་པོ་བདེན་གྲུབ་ཀྱིས་སྐད་ཅིག་མས་དོན་བྱེད་ནུས་པ་འདོད་ཅིང་། སེམས་ཙམ་པས་ཀྱང་རྟག་དངོས་མི་འདོད་པ་མདོ་སྡེ་པ་དང་མཚུངས་ལ། ཕྱི་དོན་མི་འདོད་ཅིང་སེམས་སྐད་ཅིག་ཆ་མེད་དངོས་པོ་སྔ་མ་ལས་ཕྱི་མ་འབྱུང་བས་དངོས་པོ་ཁོ་ནས་ཐ་སྙད་དུ་དོན་བྱེད་ནུས་པར་འདོད་ལ་རྣམ་མེད་པའི་འདོད་པ་ནི་གཉིས་མེད་ཀྱི་ཤེས་པ་དོན་དམ་པ། དེ་ལ་བརྟེན་ནས་མཁར་གཞོང་ན་སྐྲ་ཤད་སྣང་བ་ལྟར་དངོས་མེད་འཁོར་བ་འཁྲུལ་སྣང་འབྱུང་བར་འདོད་དོ།། དབུ་མ་པས་ཐ་སྙད་དུ་གནས་ལུགས་གསལ་སྟོང་ཟུང་འཇུག་རྟེན་འབྲེལ་སྒྱུ་མ་ལྟ་བུ་བརྫུན་པ་ལས་བརྫུན་པ་འབྱུང་བར་འདོད་དེ། ཇི་ལྟར་སྟོན་པའི་སྤྲུལ་པ་ནི། རྫུ་འཕྲུལ་ཕུན་ཚོགས་ཀྱིས་སྤྲུལ་ཞིང་སོགས་གསུངས་པ་ལྟར་རོ།། དེས་ན་རྟག་དངོས་ལས་རྟག་དངོས་དང་། བདེན་དངོས་ལས་བདེན་དངོས་དང་། བདེན་དངོས་ལས་བརྫུན་པ་འབྱུང་བ་བཅས། དང་པོ་གསུམ་མི་འཐད་ཅིང་། དབུ་མ་ལྟར་རྟེན་འབྲེལ་སྒྱུ་མ་ལྟ་བུ་ལས་འབྱུང་བ་ཐ་སྙད་དུ་འཐད་ལ། དེས་ན་རྣམ་མེད་པ་ལྟར་རྣམ་ཤེས་བདེན་པ་ལས་འཁོར་བ་གཟུང་འཛིན་གྱི་བག་ཆགས་བདེན་མེད་འབྱུང་བ་ཐ་སྙད་དུའང་མི་འཐད་དོ།། དེའང་གྲངས་ཅན་པས། སྣང་བ༼འི་༽ལམ་དུ་གང་གྱུར་པ།། སྒྱུ་མ་བཞིན་དུ་ཤིན་ཏུ་གསོག། ཞེས་འདོད་ཀྱང་གཙོ་བོའི་རྣམ་འགྱུར་ཉིད་ཡིན་ཅིང་། དོན་དམ་གཙོ་བོའི་རང་བཞིན་གཅིག་ཏུ་འདོད་ལ། བྱེ་མདོའི་ཆ་མེད་དོན་དམ་དང་རགས་པ་ཀུན་རྫོབ་ཏུ་འདོད་ཀྱང་ཆ་མེད་ཉིད་རགས་པར་སྣང་གི་ཆ་མེད་མིན་པའི་རགས་པ་གཞན་མི་སྲིད་ལ། རྣམ་བདེན་པའི་གཟུང་འཛིན་ཐ་དད་དུ་སྣང་བ་བརྫུན་པར་འདོད་ཀྱང་གཟུང་འཛིན་གྱི་རྣམ་པ་ཤེས་པའི་ངོ་བོ་རྫས་གྲུབ་འདོད་པས་དོན་ཀུན་རྫོབ་ཀྱི་སྣང་བ་བརྫུན་པར་གསུངས་ཀྱང་བདེན་གྲུབ་ལས་མ་འདས་སོ།། རྣམ་བརྫུན་པས་སྣང་གཞི་མཁར་གཞོང་ལྟ་བུ་སེམས་བདེན་པ་དང་། དེ་ལ་གཟུང་འཛིན་གྱི་བག་ཆགས་སྣང་བ་སྐྲ་ཤད་ལྟར་བརྫུན་པར་འདོད་པས་དངོས་སྣང་འཁོར་བ་དེ་དངོས་མེད་རྫུན་པར་འདོད་པས་རྣམ་བདེན་པ་དང་ཁྱད་པར་ཆེའོ།། མདོར་ན་དོན་དམ་པར་ཆོས་ཐམས་ཅད་བྱ་བྱེད་གྲོལ་བས་ཆ་མེད་གཉིས་ཀྱིས་ཀྱང་དོན་བྱེད་པ་མི་སྲིད་པས་བྱེ་སྨྲ་ནས་དབུ་མའི་བར་གྱི་བདེན་གཉིས་མཚན་ཉིད་གཅིག་གོ། 

གཉིས་པ་ལམ་ཚོགས་གཉིས་ལ་བརྟེན་ནས་འབྲས་བུ་སྐུ་གཉིས་ཟུང་འཇུག་མངོན་དུ་བྱེད་ཚུལ་བྱེ་བྲག་ཏུ་བཤད་པ་ལ་ལམ་ཚོགས་གཉིས་ཟུང་འཇུག་དངོས་དང་། དེ་ལ་དངོས་སྨྲ་བའི་རྩོད་པ་སྤང་བའོ།། དང་པོ་ལ་རྩོད་པའི་སྒོ་ནས་གཞུང་སྔ་ཕྱི་མཚམས་སྦྱར་བ། ལན་གྱི་སྒོ་ནས་ལམ་བགྲོད་ཚུལ་ཞིབ་ཏུ་བཤད་པ་གཉིས་ལས། 

དང་པོ་ནི། ཅི་སྟེ་ཁྱེད་དབུ་མ་སྨྲ་བ་ལ་ཡང་མཚུངས་པ་ཡིན་པས་ཉིད་དུ་བརྗོད་པའི་ཕྱིར་སྨྲས་པ། སྒྱུ་མ་ལྟ་བུར་ཤེས་པར་གྱུར་ན་ཡང་། ཇི་ལྟར་འདོད་ཆགས་ལ་སོགས་པའི་ཉོན་མོངས་པ་ལྡོག་པར་འགྱུར་ཏེ།། འཐད་པ་ནི་གང་གི་ཚེ་སྒྱུ་མའི་བུད་མེད་ལ། དེ་བྱེད་པ་པོ་སྒྱུ་མའི་མཁན་པོ་ཉིད་ཀྱང་ཆགས་པ་སྐྱེ་བར་འགྱུར་རོ་ཞེ་ན། 

གཉིས་པ་ལ་གཉིས། སློབ་ལམ་ཚོགས་གཉིས་ཟུང་འཇུག་བཤད་པ་དང་། མི་སློབ་ལམ་སྐུ་གཉིས་ཟུང་འཇུག་བཤད་པའོ།། དང་པོ་ལ་ལམ་གོལ་དམན་ལམ་སྔོན་སོང་དང་། ཐེག་ཆེན་ལམ་དངོས་བཤད་པ་གཉིས་ལས།

དང་པོ་ནི། དེ་ལ་ལན་ནི། སྒྱུ་མའི་བུད་མེད་དེ་བྱེད་པ་པོ་སྒྱུ་མ་མཁན་ནི་སྒྱུ་མ་ཁོ་ན་རང་རིག་མངོན་སུམ་གྱི་བདེན་མེད་ཙམ་རྟོགས་ཀྱི་ཤེས་བྱ་ཐམས་ཅད་ལ།། ཉོན་མོངས་བདེན་འཛིན་དང་དེའི་བག་ཆགས་རྣལ་འབྱོར་མངོན་སུམ་གྱིས་མ་སྤང་པ།། དེས་ན་བུད་མེད་དེ་མཐོང་བ་ན་མཐོང་བ་པོ་དེ།། སྟོང་པ་ཉིད་ཀྱི་བག་ཆགས་དེ་གོམས་པ་ཉམས་ཆུང་བ་ཉིད་ཀྱིས་དངོས་པོའི་བག་ཆགས་དེ་སྟོབས་དང་ལྡན་པ་ཡིན་ནོ།། འོ་ན་ལམ་ལ་གཏན་མ་ཞུགས་པ་སྒྱུ་མ་མཁན་སོགས་ཀྱི་རྨི་ལམ་སྒྱུ་མ་སོགས་རང་རིག་གིས་བདེན་མེད་རྟོགས་པ་དེ་ཀུན་རྫོབ་ཙམ་དང་ཀུན་རྫོབ་བདེན་པ་གང་ཡིན་ཞེ་ན། ཀུན་རྫོབ་ཙམ་བཏགས་པ་བ་དང༌། ཀུན་རྫོབ་བདེན་པ་མཚན་ཉིད་པ་ཡིན་ཏེ་རྣལ་མངོན་གྱིས་བདེན་འཛིན་གྱི་ས་བོན་མ་སྤང་བའི་ཕྱིར་རོ།། 

འོ་ན་ཇི་ལྟར་དེ་བཟློག་པར་འགྱུར་ཞེ་ན། ཉན་རང་གི་ལམ་ལ་ཞུགས་ཏེ་གང་ཟག་དང་ཆོས་ཀྱི་བདག་མེད་སྒོམ་སྟེ་སྟོང་ཉིད་ཀྱིས་བཞག་པའི་བག་ཆགས་གོམས་པས་ནི།། མེ་དང་ཉེ་བར་གྱུར་བའི་གྲང་བའི་རེག་པ་བཞིན་དུ་དངོས་པོ་མཐའ་དག་ལ་བདེན་པར་འཛིན་ཅིང་ཞེན་པའི་བག་ཆགས་སྤང་བར་འགྱུར་ཞིང་།། དྲུང་ནས་འབྱིན་པར་བྱེད་དོ།། འདིས་ནི་ཉན་ཐོས་དང་རང་རྒྱལ་གཉིས་དམན་ལམ་ལ་ཞུགས་ནས་ལམ་བགྲོད་ཚུལ་ཚིག་ཉུང་ལ་དོན་རྒྱས་པར་བསྟན་པ་སྟེ། དངོས་པོ་བདེན་འཛིན་གྱི་བག་ཆགས་དྲུང་ནས་འབྱིན་པ་ནི་འཕགས་ལམ་ལས་གཞན་མི་སྲིད་པའི་ཕྱིར། མངོན་རྟོགས་རྒྱན་ལས། ཉན་ཐོས་ཞི་བ་ཚོལ་རྣམས་ཀུན་ཤེས་ཉིད་ཀྱིས་ཉེར་ཞིར་ཁྲིད་མཛད་གང་ཡིན་དང་།། ཞེས་པ་ལྟར་རོ།། འདིའང་བདེན་འཛིན་མཐའ་དག་དྲུང་ནས་འབྱིན་ཅིང་བདེན་སྟོང་ལ་མཐའ་གཅིག་ཏུ་འཛིན་པ་ལས་མ་འདས་པས་ཉན་རང་གི་ལྟ་བ་མཐར་ཐུག་པ་མེད་དགག་རང་མཚན་པ་ཡིན་ནོ།། དེ་ལ་ཐེག་དམན་ཉན་རང་དགྲ་བཅོམ་ལ་མཉམ་རྗེས་ཀུན་ཏུ་བདེན་འཛིན་གཏན་མེད་ཀྱང་ཉན་ཐོས་མཉམ་བཞག་ཡུལ་ཡུལ་ཅན་སྟོང་འཛིན་དང་རང་རྒྱལ་ཤེས་པ་གསལ་རིག་ཙམ་འཛིན་པ་ཚོགས་སྦྱོར་ནས་དགྲ་བཅོམ་བར་རྟོགས་པ་མཆོག་དམན་ཡོད་ཀྱི་རྟོགས་རིགས་ཐ་དད་མེད་པས་མཉམ་བཞག་གི་ལྟ་བ་མཆོག་དམན་རྗེས་ཐོབ་ཀྱི་ཡོན་ཏན་ལས་དཔག་དགོས་སོ།། ཐེག་ཆེན་ཡང་དེ་དང་མཚུངས་པ་འོག་ཏུ་འཆད་དོ།། 

གཉིས་པ་མོས་སྤྱོད་པའི་ལམ་དང་། འཕགས་ལམ་གཉིས་ལས། དང་པོ་ནི། དངོས་པོ་ལ་མངོན་པར་ཞེན་པའམ། སྟོང་ཉིད་བདེན་མེད་ལ་མངོན་པར་ཞེན་པ་དག་གཉི་ག་རྟོག་པ་ལས་མ་འདས་པ་ཁྱད་པར་མེད་པ་ཡིན་ནོ་ཞེ་ན། དངོས་པོ་དང་དངོས་མེད་དམ་བདེན་པ་དང་བདེན་པ་མེད་པའི་རང་བཞིན་ཅི་ཡང་མེད་ཅེས་མཐའ་བཞི་རིམ་གྱིས་འགོག་པའི་ཐེག་ཆེན་དབུ་མའི་དཔྱད་སྒོམ་མེད་དགག་ཙམ་པོ་བ་ལ་ཡང་ཡང་གོམས་པར་བྱས་པས་ནི།། ཉན་རང་ལྟ་བུ་རང་བཞིན་མེད་པར་མཐའ་གཅིག་ཏུ་འཛིན་པའི་བློ་དེ་ཡང་མཐའ་བྲལ་དབུ་མའི་ལྟ་བ་རང་རིག་ངོ་འཕྲོད་ཅིང་འཇོག་སྒོམ་གྱི་གནས་སྐབས་ན་ཆུ་བརྒལ་ཟིན་པའི་གཟིངས་དང་འདྲ་བར་ཕྱིས་ཐེག་ཆེན་ཚོགས་ལམ་ནས་ཞུགས་ཏེ་ཐེག་པ་ཆེན་པོའི་སྟོང་ཉིད་མངོན་དུ་བྱེད་པ་ན་སྤང་བར་འགྱུར་ཏེ། ཉན་རང་གི་ལྟ་བ་མེད་དགག་བདེན་མེད་དུ་མཐའ་གཅིག་ཏུ་འཛིན་པ་དེའང་ཡོད་མེད་སོགས་ཅིའང་མིན་ཞེས་སྤྲོས་པ་རིམ་གྱིས་འགོག་པས་སྤྲོས་བྲལ་ཇི་ལྟ་བ་བཞིན་གོ་ནས་འཇོག་སྒོམ་སྐབས་རང་རིག་མངོན་སུམ་གྱི་སྤྲོས་བྲལ་ཇི་ལྟ་བ་བཞིན་སྤྲིན་བར་གྱི་ཉི་མ་ལྟར་རྟོགས་པ་ན་མེད་དགག་མཐའ་གཅིག་ཏུ་འཛིན་པ་དེའང་སྤང་ཞེས་པའི་དོན་ཏོ།། དེས་ན་དམན་ལམ་སྔོན་སོང་བ་ལ་ཐེག་ཆེན་གྱི་ལམ་ཤེས་སྐྱེ་བའི་ཁྱབ་ཏེ་མངོན་རྒྱན་ལས། ཡུལ་ངེས་པ་དང་ཁྱབ་པ་དང་།། ཞེས་སོ།། དེ་ཡང་ཕྱི་ནས་སྤོང་བར་འགྱུར་ཞེས་པའི་དོན་ཉན་རང་གི་ལྷག་མེད་དེ་གྲུབ་མཐའ་འོག་མ་གསུམ་དང་ཉན་རང་གིས་མཐར་ཐུག་ཏུ་འཛིན་པ་ནི་དྲང་དོན་ཡིན་པས་དེ་དུས་ཕྱིས་སུ་ཐེག་ཆེན་ལ་འཇུག་དགོས་སོ་ཞེས་བསྟན་པ་ཡིན་ལ། སྔ་མ་དག་འདུ་ཤེས་མེད་པའི་སྙོམས་འཇུག་བཞིན་ཞེས་འོག་ཏུ་འབྱུང་བ་རང་རྒྱུད་ཀྱི་གཏན་ཚིགས་སུ་བཟུང་ནས་མཐར་ཐུག་ཐེག་པ་གཅིག་ཏུ་སྒྲུབ་པ་ནི་ཐལ་འགྱུར་གཏན་ཚིགས་དང་རང་རྒྱུད་ནོར་བ་སྟེ་འོག་ཏུ་རྒྱས་པར་འཆད་དོ།། དེ་ནི་དམན་ལམ་སྔོན་སོང་ལྟར་ཡིན་ལ་ཅིག་ཆར་བ་ཐེག་ཆེན་གྱི་དབང་དུ་བྱས་ན་བདེན་མེད་དུ་འཛིན་པའི་སྤྲོས་པ་ཅིག་ཆར་གཅོད་པས་བདེན་པའི་སྤྲོས་བྲལ་དང་པོ་རྟོགས་ནས་ཕྱིས་བདེན་མེད་སྤྲོས་བྲལ་རིམ་གྱིས་རྟོགས་མི་དགོས་ཏེ་དབང་རྣོན་ཅིག་ཆར་བ་ཡིན་པའི་ཕྱིར། ཇི་སྐད་དུ། ཀུན་རྟོག་ཐམས་ཅད་སྤང་བྱའི་ཕྱིར།། སྟོང་ཉིད་བདུད་རྩི་སྟོན་མཛད་ལ།། གང་ཞིག་དེ་ལ་ཞེན་གྱུར་ན།། དེ་ཉིད་ཁྱེད་ཀྱིས་ཤིན་ཏུ་སྨད།། ཅེས་གསུངས་པས་སོ།། 

དམན་ལམ་སྔོན་སོང་གི་བྱང་སེམས་ཚོགས་སྦྱོར་ལམ་པའི་རྗེས་ཐོབ་ཏུ་སྟོང་ཉིད་ཀྱི་སྟོབས་ཀྱིས་དངོས་པོར་བདེན་འཛིན་གྱི་བག་ཆགས་ལྡོག་ཏུ་ཆུག་ནའང་ས་ཐོབ་འཕགས་པའི་རྗེས་ཐོབ་ན་མེད་འཛིན་དེ་ལ་འགོག་པ་མེད་པའི་ཕྱིར་དང་དམན་ལམ་སྔོན་དུ་མ་སོང་བ་ལ་རྗེས་ཐོབ་ཏུ་དངོས་པོ་མེད་པའི་བདེན་པའམ་བདེན་མེད་ལ་མཐའ་གང་རུང་གཅིག་ཏུ་མངོན་པར་ཞེན་པ་གང་གིས་ལྡོག་པར་བྱེད་ཅེ་ན། གཉིས་པ་ནི། ས་ཐོབ་འཕགས་པའི་རྗེས་ཐོབ་གང་གི་ཚེ་བདེན་པའི་དངོས་པོ་གང་ཞིག་མེད་དོ་ཞེས།། དངོས་སྟོབས་ཀྱིས་རིགས་པས་འགོག་པར་བྱས་ནས་ཇི་ལྟར་གནས་པ་བཞིན་མཉམ་བཞག་ན་རྣལ་འབྱོར་གྱིས་ཆོས་ཉིད་མངོན་སུམ་དུ་མཐོང་བ་ན་རབ་རིབ་ཅན་གྱི་སྐྲའི་དོག་པ་ལྟར་བརྟག་ཅིང་དཔྱད་པར་བྱ་བའི་དངོས་པོ་རིགས་པའི་དཔྱད་བཟོད་དུ་གྲུབ་པ་རྗེས་ཐོབ་ཏུ་མི་དམིགས་པ།། དེ་ཡི་ཚེ་དངོས་པོ་མེད་པ་ལ་བདེན་པའམ་བདེན་མེད་མཐའ་གཅིག་ཏུ་འཛིན་པའི་རྟེན་དངོས་པོ་དང་བྲལ་བ་དེས་ན། རྗེས་ཐོབ་ཀྱི་བློ་ཡི་མདུན་ན་རྟེན་དངོས་པོ་མེད་པས་དངོས་མེད་དེ་ཇི་ལྟར་གནས་ཏེ་གནས་པ་མེད་དོ།། ས་ཐོབ་འཕགས་པའི་རྗེས་ཐོབ་ཏུ་སྤྲོས་བྲལ་ལ་ངེས་ཤེས་དྲངས་པའི་ཕྱིར་དང་། དངོས་མེད་ཕན་ཚུན་རྣམ་པར་བཞག་འཇོག་གི་རྒྱུ་འབྲས་ཡིན་པའི་ཕྱིར། འཇུག་པ་ལས། ཕན་ཚུན་དོན་ལ་བརྟེན་པའི་གྲུབ་པ་ནི།། གྲུབ་མིན་ཉིད་ཅེས་དམ་པ་རྣམས་ཀྱིས་གསུངས།། ཞེས་སོ།། འདི་མཉམ་བཞག་ཡིན་པར་རློམ་ན་འཁྲུལ་ཏེ་བརྟག་བྱའི་དངོས་པོ་མི་དམིགས་པ།། ཞེས་དང་། བློ་ཡི་མདུན་ན་ཇི་ལྟར་གནས།། ཞེས་གསུངས་པ་རྗེས་ཐོབ་ལ་དགོངས་ཤིང་བྱང་འཕགས་མཉམ་བཞག་ན་དཔྱད་པ་དང་བློ་ཡོད་ན་ཧ་ཅང་ཐལ་བའི་ཕྱིར་འོག་གི གང་ཚེ་དངོས་དང་སོགས་ཀྱང་སངས་རྒྱས་འཕགས་པའི་མཉམ་རྗེས་དབྱེར་མེད་དང་ས་ཐོབ་འཕགས་པའི་མཉམ་རྗེས་རེས་མོས་ཀྱི་དོན་ཏེ། འཇུག་པ་ལས་རྒྱུ་འབྲས་ཀྱི་ས་བཅུ་གཅིག་བཤད་པ་ཡང་རྗེས་ཐོབ་ལ་དགོངས་ཀྱི་མཉམ་བཞག་ལ་དབྱེ་བ་མེད་པའི་ཕྱིར། ས་བཅུ་པ་ལས། ཇི་ལྟར་བར་སྣང་བྱ་རྗེས་མཁས་རྣམས་ཀྱིས།། བརྗོད་པར་ནུས་མ་ཡིན་ཞིང་མི་མཐོང་ལྟར།། དེ་བཞིན་བྱང་ཆུབ་སེམས་དཔའི་ས་ཀུན་ཀྱང་།། བརྗོད་མི་ནུས་ན་ཉན་པ་ག་ལ་ནུས།། ཞེས་སོ།། དེར་མ་ཟད་བྱང་སེམས་ཚོགས་སྦྱོར་མཉམ་བཞག་ཏུ་རང་རིག་ངོ་འཕྲོད་པ་ནས་སངས་རྒྱས་ཀྱི་ས་ཡི་བར་གློ་བུར་དྲི་བྲལ་གྱི་ཆོས་ཉིད་མཐོང་རྒྱ་ཆེ་ཆུང་ཙམ་ལས་དབྱེ་བ་མི་ནུས་པས་ས་གོང་འོག་གི་ཁྱད་པར་རྗེས་ཐོབ་ཡོན་ཏན་ཆེ་ཆུང་ལས་དཔོག་དགོས་པའི་ཕྱིར་རོ།། ཉན་རང་དགྲ་བཅོམ་པས་ཆོས་ཐམས་ཅད་བདེན་མེད་རྟོགས་པ་དང་བྱང་འཕགས་ཀྱིས་རྗེས་ཐོབ་ཏུ་ཆོས་ཐམས་ཅད་བདེན་མེད་རྟོགས་པའི་ཁྱད་པར་ཅི་ཞེ་ན། སྤྲོས་བྲལ་དང་མེད་དགག་ངེས་ཤེས་ཀྱི་ཁྱད་པར་བཤད་མ་ཐག་པ་ལྟར་དང་། ཉན་རང་གི་ཆོས་ཐམས་ཅད་བདེན་མེད་རྟོགས་པ་དོན་གྱི་གནས་ལུགས་སུ་མཐའ་གཅིག་ཏུ་འཛིན་ཅིང་སྐྱོན་དུ་མི་འཛིན་ལ། བྱང་འཕགས་ཀྱིས་ལམ་སྒོམ་པའི་ནུས་པ་མ་རྫོགས་པས་རེ་ཞིག་རྗེས་ཐོབ་ཏུ་སྤང་མ་ནུས་པ་ཡིན་པས་འཛིན་པ་ཐམས་ཅད་ཀུན་རྫོབ་ཙམ་དུ་འཛིན་ལ། དེར་མ་ཟད་བྱང་སེམས་སོ་སྐྱེས་ཀྱིས་ཀྱང་འཛིན་པ་མཐའ་དག་སྤོང་མ་ནུས་ཀྱང་ཐམས་ཅད་སྐྱོན་དུ་གོ་བས་ཁྱད་པར་ཤིན་ཏུ་ཆེའོ།། དེ་ཡང་དོན་བསྡུ་བ་ནི་དངོས་པོར་བདེན་པ་མངོན་པར་ཞེན་པ་ནི་དམན་ལམ་སྐབས་ཆོས་ཐམས་ཅད་སྟོང་པ་ཉིད་དུ་གོམས་པས་སྤང་བར་བརྗོད་ལ། སྟོང་པ་ཉིད་ཀྱི་ཞེན་པ་དེ་ཡང་སྤྲོས་པ་མཐའ་དག་དང་བྲལ་བའི་ས་ཉིད་མངོན་དུ་བྱེད་པ་ལས་སྤང་བར་འགྱུར་རོ།། 

གཉིས་པ་ལ། དོན་དམ་ཆོས་སྐུ་མངོན་དུ་མཛད་ཚུལ། གཞན་དོན་ཀུན་རྫོབ་ཏུ་གཟུགས་སྐུ་སྣང་ཚུལ་གཉིས་ལས། 

དང་པོ་ནི། དེ་ལྟར་རྣམ་པར་རྟོག་པ་ཐམས་ཅད་ཆོས་ཀྱི་དབྱིངས་སུ་ནུབ་པས་སྒྲིབ་པ་གཉིས་མཐའ་དག་ལས་གྲོལ་བར་འགྱུར་རོ་ཞེས་བཤད་པ་སངས་རྒྱས་པ་གང་གི་ཚེ་དངོས་པོ་དང་དངོས་པོ་མེད་པའི་རང་བཞིན་དག །བློ་ཡི་མདུན་ན་མི་གནས་པ།། དེའི་ཚེ་དགག་སྒྲུབ་ཀྱི་རྣམ་པ་གཞན་མེད་པས།། དམིགས་པ་མེད་པ་ཉིད་དང་རྣམ་པར་རྟོག་པ་ཐམས་ཅད་རབ་ཏུ་ཞི་བ་སྟེ་མཉམ་རྗེས་དབྱེར་མེད་པ་ཡིན་ནོ།། 

གཉིས་པ་ལ་རྣམ་པར་མི་རྟོག་བཞིན་དུ་གཟུགས་སྐུ་སྣང་ཚུལ། འབད་རྩོལ་མེད་བཞིན་ཕྲིན་ལས་རྒྱུན་མི་ཆད་པར་འབྱུང་ཚུལ་གཉིས་ལས།

དང་པོ་ནི། དེ་ལྟར་རྣམ་རྟོག་མེད་ན་བཅོམ་ལྡན་འདས་ཀྱིས་གཞན་གྱི་དོན་རྫོགས་པ་ཇི་ལྟར་མཛད་སྙམ་པ་ལ་བཤད་པ། བསམ་པའི་འབྲས་བུ་སྟེར་བའི་ཡིད་བཞིན་གྱི་ནོར་བུ་དང་དཔག་བསམ་གྱི་ཤིང་ལ་རྣམ་པར་རྟོག་པ་མེད་ཀྱང་བསོད་ནམས་ཆེ་ཆུང་གི་སྣོད་ཇི་ལྟ་བར་རེ་བ་ཡོངས་སུ་བསྐང་བ། དེ་བཞིན་དུ་གདུལ་བྱར་དམིགས་ནས་སྔོན་བྱང་ཆུབ་སེམས་དཔའི་གནས་སྐབས་ན་བཏབ་པའི་སྨོན་ལམ་གྱི། དབང་དང་གདུལ་བྱར་རང་རང་གི་དད་པའི་རྐྱེན་གྱི་དབང་གིས་སྐྱེས་བུ་ཆེན་པོའི་མཚན་དཔེ་དང་ལྡན་པའི་རྒྱལ་བའི་ལོངས་སྤྲུལ་གྱི་སྐུར་སྣང་ངོ་།། འདིའང་རྣམ་རྟོག་མེད་པའི་དཔེ་རུང་གི་མཁྱེན་ཆ་མེད་པར་བསྟན་པ་ག་ལ་ཡིན། 

གཉིས་པ་ནི། འོ་ན་འབད་རྩོལ་མེད་པར་རྒྱུན་མི་ཆད་པར་འབྱུང་མི་རིགས་སྙམ་ན། དཔེར་ན་ནམ་མཁའ་ལྡིང་གི་རིག་སྔགས་གྲུབ་པས་ནི། རྡོ་བ་ལ་སོགས་དངོས་པོ་ལ་མཆོད་སྡོང་བསྒྲུབས་ནས་མཁའ་ལྡིང་གྲུབ་པ་དེ་འདས་པར་གྱུར་པ་ན།། དེ་འདས་ནས་ཡུན་རིང་ལོན་ཡང་དེའི་མཐུས།། དུག་དང་གདོན་ལ་སོགས་པ་ཞི་བར་བྱེད་པ་བཞིན།། 

བྱང་ཆུབ་ཐོབ་པའི་ཕྱིར་སྤྱོད་པ་རྒྱ་མཚོ་ལྟ་བུ་ལ་བསླབ་པའི་རྗེས་སུ་མཐུན་པར་དེའི་འབྲས་བུ་རྒྱལ་བའི་སྐུ་གསུམ་གྱི་མཆོད་སྡོང་བསྒྲུབ་པ་དེ་ཡང་། བྱང་ཆུབ་སེམས་དཔའི་མི་གནས་པའི་མྱ་ངན་ལས། འདས་པར་གྱུར་ཏེ་འཁོར་འདས་རོ་མཉམ་མངོན་སུམ་རྟོགས་ནས་རྣམ་རྟོག་དང་འབད་རྩོལ་མེད་ཀྱང་གདུལ་བྱའི་དོན་རྣམས་ཐམས་ཅད་ཡང་དག་པར་རྫོགས་པའི་སངས་རྒྱས་ཀྱིས་རྟག་ཁྱབ་ལྷུན་གྲུབ་ཏུ་མཛད་དོ།། སྒྱུ་མའི་སྤྲུལ་པས་སྒྱུ་མའི་སྔགས་སོགས་བཤིག་པ་མེད་པ་དང་མཚུངས་ཤེ་ན། སངས་རྒྱས་ཀྱི་སྤྲུལ་པ་དང་གཏན་མི་མཚུངས་ཏེ། སངས་རྒྱས་ཀྱི་མཛད་པ་བསམ་གྱི་མི་ཁྱབ་པའི་ཕྱིར་རོ།། རྒྱས་པར་རྒྱུད་བླ་ལས་ཤེས་སོ།། འོ་ན་ཡེ་ཤེས་ཀྱིས་ཤེས་བྱ་ཇི་ལྟར་མཁྱེན་ཞེ་ན། མ་དག་པའི་འཁྲུལ་སྣང་ནི་གཞུང་ལུགས་ཆེན་པོ་རྣམས་ལས་ལྡོག་པར་གསུངས་ཏེ། འཇུག་པ་ལས། འདི་ན་ཇི་ལྟར་སད་བཞིན་དེ་སྲིད་དུ།། མ་སད་དེ་སྲིད་དེ་ལ་གསུམ་ཆར་ཡོད།། སད་པར་གྱུར་ན་གསུམ་ཆར་ཡོད་མིན་ལྟར།། གཏི་མུག་གཉིད་སད་ལས་དེ་དེ་བཞིན་ནོ།། ཞེས་དང་། ཇི་ལྟར་རྨི་ལམ་བུ་ཤི་ལ།། དེ་མེད་སྙམ་པའི་རྣམ་རྟོག་ནི།། དེ་ཡོད་རྣམ་པར་རྟོག་པ་ཡི།། གེགས་ཡིན་དེ་ཡང་བརྫུན་པ་ཡིན།། ཞེས་དང་། དེ་ལྟར་སྟོང་པའི་དངོས་རྣམས་ལ།། ཐོབ་པ་ཅི་ཡོད་ཤོར་ཅི་ཡོད།། ཐམས་ཅད་ནམ་མཁའ་འདྲ་བ་ཡི།། བདག་འདྲའི་ཡོངས་སུ་ཤེས་པར་གྱིས།། ཞེས་དང་། མདོ་རྒྱན་ལས། གང་ཞིག་ཡོད་པ་མི་མཐོང་མེད་མཐོང་བ།། འདི་འདྲའི་མུག་ནག་རྣམ་པ་དེ་གང་ཞིག། ཅེས་དང༌། དེ་ཕྱིར་ཐར་པ་ནོར་ཙམ་ཟད་པ་ཡིན།། ཞེས་དང་། མདོ་ལས། རྟག་ཏུ་སྐྱེ་མེད་ཆོས་དེ་དེ་བཞིན་གཤེགས།། ཆོས་རྣམས་ཐམས་ཅད་བདེ་བར་གཤེགས་དང་འདྲ།། བྱིས་པའི་བློ་ཅན་མཚན་མར་འཛིན་པ་རྣམས།། འཇིག་རྟེན་དག་ན་མེད་པའི་ཆོས་ལ་སྤྱོད།། ཅེས་སོགས་མདོ་དང་བསྟན་བཅོས་རྣམས་ལས་མང་དུ་གསུངས་པ་རྣམས་ཀྱིས་ནི་རང་དོན་ཆོས་སྐུ་མངོན་སུམ་དུ་རྟོགས་པའི་ཚེ་འཁྲུལ་སྣང་མཐའ་དག་ཟད་དེ། ཤེས་བྱའི་བུད་ཤིང་སྐམ་པོ་མ་ལུས་པ།། བསྲེག་པས་ཞི་སྟེ་རྒྱལ་རྣམས་ཆོས་སྐུ་སྟེ།། དེ་ཚེ་སྐྱེ་བ་མེད་ཅིང་འགག་པ་མེད།། སེམས་འགག་པ་དེ་སྐུ་ཡིས་མངོན་སུམ་མཛད།། ཅེས་གསུངས་པ་ལྟར། ཆོས་ཅན་གྱི་འཁྲུལ་སྣང་མཐའ་དག་ལྡོག་པར་བཞེད་དོ།། དེ་ནི་དོན་དམ་གྱི་དབང་དུ་བྱས་ལ་ཀུན་རྫོབ་ལྟར་ན་རྒྱན་ལས། སྲིད་དང་ཞི་བ་མཉམ་ཉིད་དང་།། ཞེས་དང་། རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་བཞིན།། སྤྲུལ་པའི་རང་བཞིན་སྣ་ཚོགས་ཀྱིས།། ཞེས་དང་། རྩ་ཤེར་ལས།འཁོར་བ་མྱ་ངན་འདས་པ་ལས།། ཁྱད་པར་ཅུང་ཟད་ཡོད་མ་ཡིན།། མྱ་ངན་འདས་པ་འཁོར་བ་ལས།། ཁྱད་པར་ཅུང་ཟད་ཡོད་མ་ཡིན།། ཞེས་དང་། ཡུམ་ལས་ཀྱང་། གཟུགས་སྟོང་པའོ།། སྟོང་པ་ཉིད་གཟུགས་སོ།། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ།། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ།། ཞེས་སོགས་གསུངས་པ་ཡང་ངེས་དོན་ལྟར་ན་གཟུགས་སོགས་ཆོས་ཅན་ཀུན་བརྟགས་དང་ཆོས་ཉིད་ཡོངས་གྲུབ་དབྱེར་མེད་བསྟན་པས་དོན་སྔ་མ་དང་ཁྱད་པར་གཏན་མི་འདུག་ཀྱང་ཐ་སྙད་དུ་ཟུང་འཇུག་གཙོར་སྟོན་འཁོར་འདས་རོ་མཉམ་དུ་མཁྱེན་ཚུལ་རང་སྣང་སངས་རྒྱས་ཀྱི་དགོངས་པ་གཞན་གྱིས་བསམ་གྱིས་མི་ཁྱབ་སྟེ། རྣམ་འགྲེལ་ལས། མིག་སོགས་དང་ནི་གཟུགས་དེ་ལྟར།། གཟུང་བའི་མཚན་ཉིད་དཔྱད་པ་འདི།། མ་དག་བློ་ཅན་ལ་ཡིན་གྱི།། རྣལ་འབྱོར་རྟོགས་པ་བསམ་མི་ཁྱབ།། ཅེས་དང༌། ལས་ཚུལ་བསམ་གྱིས་མི་ཁྱབ་སྟེ།། ཐམས་ཅད་མཁྱེན་པ་ཁོ་ནས་མཁྱེན།། ཞེས་གསུངས་པས་སངས་རྒྱས་ཀྱིས་ཐ་སྙད་དུ་མཁྱེན་ཚུལ་འདི་ཤིན་ཏུ་འཐད་དེ། རིགས་གཏེར་རང་འགྲེལ་ལས། གཉིད་ཀྱིས་གནོན་པའི་གང་ཟག་གིས་སད་པའི་གནས་སྐབས་ཀྱང་དཔོག་མི་ནུས་ན། ཐ་མལ་པས་གནས་འགྱུར་གྱི་ཡེ་ཤེས་ཤེས་རེ་ཀན་གསུངས་པ་ལྟར་རོ།། དཔེར་ན་བཟོ་ལས་མི་ཤེས་པ་རྣམས་ཀྱིས་བཟོ་མཁས་པས་བྱེད་ཟིན་འབྲས་བུ་ཡོད་བྱད་རྣམས་བཟང་ངན་ཙམ་བལྟ་ཤེས་ཀྱིས་བཟོ་ལུགས་བསམ་གྱིས་མི་ཁྱབ་པ་ལྟར་རོ།། ཡང་གཞན་སྣང་ཆོས་ཅན་མཁྱེན་ཚུལ་གཙོར་སྟོན་གྱི་དབང་དུ་བྱས་ན་ཤེར་ཕྱིན་ལས་རྣམ་པ་གང་དག་དང་རྟགས་མཚན་མ་སོགས་མཁྱེན་པ་དང་འཇུག་པར་གཟུངས་ཀྱི་དབང་ཕྱུག་རྒྱལ་པོའི་མདོའི་རྗེས་སུ་འབྲང་ནས། སྟོབས་བཅུས་ཤེས་བྱ་མཐའ་དག་མཁྱེན་ཚུལ་རྒྱས་པར་བསྟན་པ་དང་། སྙིང་རྗེ་ཆེན་པོས་འཁོར་བ་མ་སྟོང་བར་དུ་འཁོར་བའི་ཕྱི་མཐའ་གཟིགས་པར་ཡང་བསྟན་ཏོ།། འགའ་ཞིག་ཟླ་གྲགས་ཀྱི་ལུགས་ལ་སངས་རྒྱས་ཀྱི་ཡེ་ཤེས་མི་བཞེད་པས་རྒྱུན་ཆད་རབ་ཏུ་མི་གནས་པ་རློམ་པ་སྲིད་ནའང་མུན་སྤྲུལ་ཁོ་ན་སྟེ། དབུ་འཇུག་རྩ་འགྲེལ་ཚར་གཅིག་ཙམ་ཚང་བར་བཀླགས་ཀྱང་མ་ནུས་པར་ཟད་དོ།། གཞན་སྣང་མཁྱེན་ཚུལ་འདིའང་།སེམས་ཅན་གྱི་ངོར་སངས་རྒྱས་རང་ལ་མཁྱེན་པ་དེ་ལྟར་འདུག་སྙམ་པ་ལྟ་བུ་རང་སྣང་དང་། བདག་ལ་དེ་ལྟར་གསུངས་བྱུང་སྙམ་པ་ལྟ་བུ་གཞན་སྣང་གཉིས་གོ་དགོས་ལ། མཁྱེན་པ་མངོན་སུམ་དང་རྗེས་དཔག་གཉིས་ལས་རྗེས་དཔག་འཁོར་བའི་རྟོག་པ་སངས་རྒྱས་ལ་མི་སྲིད་པས་མངོན་སུམ་ཚད་མ་ཁོ་ནར་ཟད་དེ། རྣམ་ཀུན་མཁྱེན་ཉིད་ཡེ་ཤེས་ནི།། མངོན་སུམ་མཚན་ཉིད་ཅན་དུ་འདོད།། ཅེས་གསུངས་པས་སོ།། རང་སྣང་དུ་མངོན་སུམ་གྱིས་མཁྱེན་ཚུལ་ཟུང་འཇུག་ལྟར་ཆོས་ཆོས་ཅན་གཉིས་སུ་མེད་པའི་ཚུལ་གྱིས་མཁྱེན་པ་བསམ་གྱིས་མི་ཁྱབ་པ་ལྟར་འཐད་དེ་ཐམས་ཅད་ངེས་དོན་གྱི་མཁྱེན་ཚུལ་ལོ།། གཞན་སྣང་དུ་གཟུངས་ཀྱི་དབང་ཕྱུག་རྒྱལ་པོའི་མདོ་ལས་གསུངས་པ་ལྟར་འདས་པ་དང་མ་འོངས་པ་སོགས་ཆོས་ཅན་སོ་སོར་མ་འདྲེས་པ་ཇི་ལྟ་བ་བཞིན་མཁྱེན་པ་ཁས་ལེན་ཏེ་དྲང་དོན་གྱི་དབང་དུ་བྱས་སོ།། ཁ་ཅིག་འཁྲུལ་སྣང་འདི་ཇི་ལྟར་སྣང་བཞིན་མི་མཁྱེན་ན་ཐམས་ཅད་མཁྱེན་པ་མ་ཡིན་པ་འགྱུར་བས་དམྱལ་བ་སོགས་ངན་སོང་གི་སྡུག་བསྔལ་དང་ལྷ་མི་སོགས་མཐོ་རིས་ཀྱི་བདེ་བ་དང་ལྡན་པ་འདུག་སྙམ་ནས་སེམས་ཅན་གྱི་བདེ་སྡུག་ཐམས་ཅད་ཇི་ལྟ་བ་བཞིན་མངོན་སུམ་གྱིས་མཁྱེན་ཏོ་སྙམ་ན། འདི་ནི་སོ་སྐྱེས་མིག་གིས་བུར་གཟུགས་མཐོང་བའི་ཚེ་བུ་རམ་འདི་མངར་མོ་སྙམ་པ་དང་། མེ་འབར་བ་མཐོང་ན་མེ་འདིར་རེག་བྱ་ཚ་འོ་སྙམ་པ་འདི་ནི་རྒྱུ་ཆོས་རྗེས་དཔག་ལ་མངོན་སུམ་རློམ་ནས་ཐམས་ཅད་མཁྱེན་པའི་ཡེ་ཤེས་སུ་སྒྲོ་བཏགས་པར་ཟད་དེ། མངོན་སུམ་གྱི་འཁོར་བའི་འཁྲུལ་སྣང་ཟག་བཅས་ཀྱི་བདེ་སྡུག་མཐའ་དག་མངོན་སུམ་མཁྱེན་ན་མངོན་སུམ་གྱིས་མྱོང་དགོས་ལ་དེ་ལྟར་ན་འཁོར་བའི་སྡུག་བསྔལ་མཐའ་དག་ཇི་ལྟ་བ་བཞིན་སངས་རྒྱས་ཀྱིས་མྱོང་དགོས་པར་ཐལ་བ་བཟློག་ཏུ་མེད་ལ། འཁྲུལ་སྣང་མི་མཁྱེན་ན་ཐམས་ཅད་མཁྱེན་པ་མ་ཡིན་པར་འགྱུར་ན། རབ་རིབ་ཅན་གྱི་ནད་ཟད་པ་ན་སྐྲ་ཤད་མི་མཐོང་བས་མིག་དག་པའི་གང་ཟག་ལོང་བ་ཐལ་བ་དང་། སྒྱུ་མའི་འཁྲུལ་འཁོར་བཤིག་པ་ན་སྒྱུ་མ་མི་མཐོང་བའི་གང་ཟག་དང་། གཉིད་སད་པ་ན་རྨི་ལམ་མི་མཐོང་བ་སོགས་འཁྲུལ་ཤེས་ཅན་དུ་ཐལ་བ་བཟློག་ཏུ་མེད་དོ།། སྐྱོན་མེད་དེ་སྐྲ་ཤད་མི་མཐོང་བའི་ཚེ་མཁར་གཞོང་དག་པར་མཐོང་བའི་ཕྱིར་དང་། སྒྱུ་མ་མེད་ཀྱང་དག་པའི་སྣང་བ་འབྱུང་བའི་ཕྱིར་དང་། རྨི་ལམ་མེད་ཀྱང་སད་པའི་སྣང་བ་འབྱུང་བའི་ཕྱིར་སྙམ་ན། འོ་ན་འཁྲུལ་སྣང་མི་མཁྱེན་པ་ནི་ཐམས་ཅད་མཁྱེན་པ་སྒྲུབ་བྱེད་རྣམ་དག་སྟེ་འཁྲུལ་སྣང་མཐོང་བ་པོ་ནི་འཁོར་བའི་སེམས་ཅན་ཡིན་ལ། མ་འཁྲུལ་བའི་གནས་ལུགས་མཐོང་བ་པོ་ཐམས་ཅད་མཁྱེན་པ་ཡིན་པའི་ཕྱིར་རོ།། དེས་ན་དཔལ་ལྡན་གྲགས་པའི་དགོངས་པ་དེ་བཞིན་དུ། དེ་བཞིན་གཤེགས་པའི་མཁྱེན་པ་བསམ་གྱིས་མི་ཁྱབ་པར་མི་འདོད་ཅིང་སོ་སྐྱེས་ཇི་ལྟ་བ་བཞིན་དུ་འཁྲུལ་སྣང་མཁྱེན་དགོས་པར་འདོད་པ་ནི་གྱི་ན་ཙམ་སྟེ། ཐམས་ཅད་མཁྱེན་པའི་ལས་ཚུལ་དང་། ལས་དང་ལས་ཀྱིས་འབྲས་བུ་དང་། སྔགས་དང་སྨན་གྱི་ནུས་པ་རྣམས་སངས་རྒྱས་མ་གཏོགས་གཞན་གྱིས་གནས་གྱུར་གྱི་ཡེ་ཤེས་བསམ་གྱིས་མི་ཁྱབ་པ་ལ་བློ་ཁ་གཏན་ནས་མ་ཕྱོགས་པས་ཐ་སྙད་ཀྱི་གནས་ཚུལ་ཡང་མ་མཐོང་བར་ཟད་དོ།། ཡང་འགའ་ཞིག་དབུ་མ་རང་རྒྱུད་ལྟར་ན་སངས་རྒྱས་རང་སྣང་ལ་ཀུན་རྫོབ་ཀྱི་སྣང་བ་གཟུང་འཛིན་ཐ་དད་པར་མངོན་སུམ་དུ་མཁྱེན་ཀྱང་ཐ་དད་དུ་མི་འཛིན་པས། མཉམ་བཞག་སྣང་བཅས་ཞལ་གྱིས་བཞེས་པས་ཐལ་རང་གི་ཁྱད་པར་མཉམ་བཞག་སྣང་བཅས་སྣང་མེད་ཀྱིས་འདོད་པ་སྲིད་ནའང་། རང་རྒྱུད་པའི་འདོད་ཚུལ་དྲང་ངེས་མ་ཕྱེད་པར་ཟད་དོ།། སངས་རྒྱས་ཐམས་ཅད་མཁྱེན་པ་ཐ་སྙད་དུ་ཞལ་གྱིས་བཞེས་ལུགས་ཐལ་རང་ཁྱད་པར་མེད་ལ། རང་རྒྱུད་པས་སངས་རྒྱས་སྣང་བཅས་ཞལ་གྱིས་བཞེས་པ་ཡང་གཞན་སྣང་ཀུན་རྫོབ་ཙམ་ཡིན་ལ། དོན་དམ་མཐར་ཐུག་གི་སངས་རྒྱས་ཆོས་ཉིད་སྤྲོས་བྲལ་ཁོ་ན་ཞལ་གྱིས་བཞེས་པ་ལ་ཐལ་རང་ཁྱད་པར་མེད་པའི་ཕྱིར་རོ།། དེས་ན་རོང་སྟོན་ཆེན་པོ་སོགས་རང་རྒྱུད་པའི་མཁས་པ་ཆེན་པོའི་གསུང་རབ་ལ་ཞིབ་ཏུ་བརྟག་ན་ཤེས་སོ།། ཐེག་ཆེན་འཕགས་པའི་ལྟ་བ་མཐར་ཐུག་སྐབས་ཐལ་རང་ཁྱད་པར་མེད་དེ། ལྟ་བ་ངོ་སྤྲད་ལུགས་དང་ལམ་སྒོམ་ལུགས་རིམ་གྱིས་བ་དང་ཅིག་ཆར་བའི་ཁྱད་པར་ཙམ་ཟད་དོ།། དེས་ན་རང་རྒྱུད་པའི་ཐེག་ཆེན་གྱི་ལམ་གྱི་གནས་སྐབས་སུ་མཉམ་བཞག་སྣང་བཅས་གསུངས་པ་ཡང་ཐོག་མར་ལྟ་བ་གཏན་འབེབས་སྐབས་སྣང་སྟོང་སྒྱུ་མ་ལྟ་བུ་གཏན་ལ་ཕབ་པ་ན་སྟོང་ཉིད་སྤྲོས་བྲལ་ནམ་མཁའ་ལྟ་བུ་ཤུགས་ཀྱིས་རྟོགས་དགོས་པས་སྣང་སྟོང་སྒྱུ་མ་ལྟ་བུ་སྒོམ་པ་གཙོར་སྟོན་ལ་དགོངས་ཀྱི་སྤྲོས་བྲལ་ནམ་མཁའ་ལྟ་བུ་སྒོམ་རྒྱུ་མེད་པ་ག་ལ་ཡིན། ཐལ་འགྱུར་པས་ལྟ་བ་ངོ་སྤྲོད་སྐབས་སྤྲོས་བྲལ་ནམ་མཁའ་ལྟ་བུ་དང་པོ་ནས་ཅར་ཕོག་ཏུ་ངོ་སྤྲོད་པས་སྤྲོས་བྲལ་སྒོམ་པ་གཙོར་སྟོན་ཙམ་ཡིན་གྱི་ཐ་སྙད་ཙམ་དུ་སྣང་སྟོང་སྒྱུ་མ་ལྟ་བུ་མི་སྒོམ་པ་ག་ལ་ཡིན། གཉིས་པ་དེ་ལ་དངོས་སྨྲ་བའི་རྩོད་པ་ལ་སྤྱི་གཞུང་གཉིས་ལས། དང་པོ་ལམ་དང་འབྲས་བུ་ལ་རྩོད་སྤོང་གོ་རིམ་བཟློག་པ་ནི། འབྲས་བུ་ཆོས་སྐུའི་མཇུག་ཐོག་ཏུ་རྩོད་པ་ནི་སྟབས་བདེའི་ཆེད་ཡིན་ཏེ་རིགས་གཏེར་ལས། མངོན་སུམ་ཚད་འབྲས་ཀྱི་རྗེས་སུ་རྗེས་དཔག་ཚད་འབྲས་བཤད་པ་བཞིན་ནོ།། ཡང་ན་བརྗོད་བྱ་གཙོ་ཆེ་བའམ་ཉུང་བ་སྔོན་ལ་བཤད་པ་གཞུང་ལུགས་སྤྱི་ཡི་འགྲོས་ལྟར་དང་པོ། འབྲས་བུ་ལ་རྩོད་པ་སྤོང་བ་ནི། བརྗོད་བྱ་ཉུང་བ་སྔོན་ལ་བླངས་པའི་ཕྱིར་རོ།། འོ་ན་སྔར་གཞིའི་སྐབས་ཀྱི་རྩོད་སྤོང་དང་འདི་གཉིས་ཟློས་པར་འགྱུར་ཞེ་ན། མི་ཟློས་ཏེ་སྔ་མ་ནི་སངས་རྒྱས་བདེན་པར་གྲུབ་མ་གྲུབ་དང་འདིར་སངས་རྒྱས་ལ་རྣམ་རྟོག་གམ་སེམས་ཡོད་མེད་ཀྱི་ཆ་ནས་སེམས་ཙམ་མན་ཆད་ཀྱིས་སྤྱིར་རྩོད་དོ།། མཐར་སེམས་ཡོད་མེད་དང་བདེན་པ་གྲུབ་མ་གྲུབ་དོན་གཅིག་གོ། 

གཉིས་པ་ལ། བདེན་སྟོང་རྟོག་མེད་ཀྱི་སངས་རྒྱས་ལ་མཆོད་པས་བསོད་ནམས་མི་འཐད་པ་དང་། སྟོང་ཉིད་སྒོམ་པས་རིགས་ཅན་གསུམ་གྱི་ལམ་བགྲོད་ཚུལ་མི་འཐད་པའི་རྩོད་སྤོང་གཉིས་ལས།

དང་པོ་ནི། ཀུན་རྫོབ་ཀྱི་སེམས་དང་སེམས་ལས་བྱུང་བ་གང་ཡང་མེད་པའི་སངས་རྒྱས་དེ་ལ་མཆོད་པར་བྱས་པས། ཇི་ལྟར་ན་འབྲས་བུ་དང་ལྡན་པར་འགྱུར་ཞེ་ན།། གང་གི་ཕྱིར་སངས་རྒྱས་བཅོམ་ལྡན་འདས་བཞུགས་པའམ་དེ་མྱ་ངན་ལས་འདས་པའི་རིང་བསྲེལ་ལ་མཆོད་པ་གཉིས་ཀྱི་བསོད་ནམས་མཚུངས་པ་ཉིད་དུ་ལུང་ལས་བཤད་པའི་ཕྱིར་རོ།།

ཁ་ཅིག་དབུ་མ་པ་དག་གིས་འབྲས་བུ་དེ་ཀུན་རྫོབ་དང་། དངོས་སྨྲ་བ་ལྟ་བུ་ལ་དོན་དམ་པར་འདོད་ཀྱང་རུང་འདིར་དཔྱད་པ་བཏང་སྙོམས་སུ་བྱས་ཏེ། སེམས་མེད་པའི་ཀུན་རྫོབ་བམ་ནི་སེམས་དང་བཅས་པ་དེ་ཉིད་དུའང་རུང་སྟེ་དེའི་འབྲས་བུ་མཉམ་པ་ནི་ལུང་ལས་ཡིན་ཏེ།། གང་ཞིག་བཞུགས་ལ་མཆོད་པ་དང་།། མི་གནས་མྱ་ངན་འདས་པ་ལ།། སེམས་ནི་མཉམ་པར་དང་བ་ཡི།། བསོད་ནམས་ལ་ནི་ཁྱད་པར་མེད།། ཅེས་པ་ལ་སོགས་པ་གསུངས་སོ།། དཔེར་ན་དོན་དམ་པར་བདེན་པའི་སེམས་སེམས་བྱུང་གི་རྣམ་རྟོག་དང་ལྡན་པའི་སངས་རྒྱས་ལ་མཆོད་པར་བྱས་པས།། ཇི་ལྟར་བསོད་ནམས་ཀྱི་འབྲས་བུར་བཅས་པ་ཁྱེད་འདོད་པ་བཞིན་ནོ།། 

གཉིས་པ་ལ་སྤྱི་གཞུང་གཉིས་ལས་དང་པོ་ནི། འདིར་གྲུབ་མཐའ་བཞི་པོའི་ལུགས་ཀྱི་འཕགས་བཞིའི་ལམ་བགྲོད་ཚུལ་ཅུང་ཟད་བཤད་ན། བྱེ་སྨྲས་བདེན་བཞི་མི་རྟག་སོགས་རྣམ་པ་བཅུ་དྲུག་གི་ཤེས་པ་སྐད་ཅིག་ཆ་མེད་དང་གཟུང་བ་རྡུལ་ཕྲན་ཆ་མེད་མཉམ་རྗེས་གཉིས་ཀྱི་ཚེ་ན་གཟུང་འཛིན་ཐ་དད་དུ་རྟོགས་ནས་འཕགས་བཞི་རང་རང་གི་ལམ་བགྲོད་པར་འདོད་པས་འཕགས་བཞི་རྟོགས་རིགས་གཅིག་ཅིང་། མཉམ་བཞག་ན་རྟོགས་པ་མཆོག་དམན་ཐ་དད་དེ་ཉན་ཐོས་དམན་རང་རྒྱལ་འབྲིང་པོ་སྟེ་ཤེས་སྒྲིབ་ཅུང་ཟད་སྤོང་། ཐེག་ཆེན་གྱིས་མི་ཤེས་པའི་རྒྱུ་བཞི་ལྟ་བུ་ཤེས་སྒྲིབ་སྤོང་པས་མཆོག་ཏུ་འདོད་པ་ནི་མཉམ་རྗེས་གཉིས་ཆར་ཡིན་ལ། རྗེས་ཐོབ་སྐབས་སྟོང་ཉིད་གསུམ་དང་གྲངས་མེད་མཐོང༌། ཞེས་པ་ལྟར་མཆོག་དམན་འདོད་ལ་ཁྱད་པར་དུ་སངས་རྒྱས་ཀྱི་རྗེས་ཐོབ་ཤེས་བྱ་ཐམས་ཅད་མཁྱེན་ཅིང་ལྷག་མེད་དབྱིངས་སུ་འཕགས་པ་གསུམ་རིག་རྒྱུན་ཆད་པ་ལ་ཁྱད་པར་མི་འདོད་དོ།། ལམ་བགྲོད་ཚུལ་ཉན་ཐོས་ཆགས་བྲལ་སྔོན་སོང་དང་རིམ་གྱིས་པ་གཉིས་ཡོད་ལ་ཐུང་མཐའ་ཚེ་གཉིས་སམ་གསུམ་དང་། རིང་མཐའ་ཚེ་རབས་བཅོ་བརྒྱད་ན་དགྲ་བཅོམ་འཐོབ་ལ་རང་རྒྱལ་ཚོགས་སྤྱོད་ཕལ་ཆེར་ཉན་ཐོས་དང་འདྲ་ཞིང་འཕགས་པ་རང་རྒྱལ་ཚོགས་སྤྱོད་མི་འདོད་ལ། བསེ་རུའི་རང་རྒྱལ་བསྐལ་ཆེན་བརྒྱ་ཚོགས་ལམ་ན་ཚོགས་བསགས་ནས་སྦྱོར་ལམ་སྟན་ཐོག་གཅིག་ལ་མི་སློབ་ལམ་རང་ཉིད་ཀྱིས་ཚེ་དེར་སློབ་དཔོན་མེད་པ་མངོན་དུ་མཛད་དེ་དཔེར་ན་སངས་རྒྱས་བཞིན་ནོ།། སངས་རྒྱས་ནི་བསྐལ་ཆེན་གྲངས་མེད་གསུམ་དུ་ཚོགས་བསགས་ནས་སངས་རྒྱས་པ་སྔ་མ་དང་འདྲ་ལ་ཡེ་ཤེས་ཀྱི་ཚོགས་གསུང་རབ་ཐོས་བསམ་བྱེད་པའི་ཤེས་རབ་བོ།། འོ་ན་བྱང་འཕགས་དང་རང་རྒྱལ་རིགས་ཀྱི་སློབ་ལམ་ལ་འཕགས་པ་ཡོད་དམ་མེད་ཅེ་ན། ཡོད་དེ། མཐོང་ལམ་སྡུག་བསྔལ་ཆོས་བཟོད་ནས་ལམ་རྗེས་ཤེས་བར་སྐད་ཅིག་བཅུ་དྲུག་དང་སྲིད་རྩེ་སྒོམ་སྤང་སྐོར་དགུ་སྤོང་བའི་བར་ཆད་མེད་ལམ་སྐད་ཅིག་དགུ་རྣམ་གྲོལ་ལམ་བརྒྱད་དེ་བཅུ་བདུན་བཅས་སྐད་ཅིག་སུམ་ཅུ་རྩ་གསུམ་ནི་སློབ་པ་འཕགས་པ་ཡིན་ལ། སྐད་ཅིག་སུམ་ཅུ་རྩ་བཞི་པ་མི་སློབ་ལམ་དེ་མ་རྫོགས་པར་མཉམ་གཞག་ལས་ལྡང་མི་སྲིད་དོ།། བྱང་འཕགས་སམ་སངས་རྒྱས་ཀྱང་དེ་དང་འདྲ་ལ་འོན་ཀྱང་འགའ་ཞིག་གིས་འགོག་སྙོམས་མངོན་དུ་བྱེད་དགོས་པས་མཉམ་བཞག་ལས་ལྡང་བར་འདོད་ལ། ཁ་ཅིག་འགོག་སྙོམས་སྒོམ་མི་དགོས་པས་ལྡང་བ་མེད་པར་འདོད་དོ།། འདི་གཉིས་ཆར་ཆགས་བྲལ་སྔོན་སོང་ཡིན་པས་བསམ་གཏན་བཞི་པ་རབ་མཐའ་ལ་བརྟེན་ནས་འཕགས་ལམ་མངོན་དུ་མཛད་པ་ཡིན་པས་ཞུགས་འབྲས་དང་པོ་གཉིས་མི་འདོད་ལ་མཐའ་མ་གཉིས་ཀྱི་རྣམ་བཞག་ཡོད་དེ། མདོ་སྡེ་པ་ལྟར་ན་ཉན་རང་བྱེ་སྨྲ་དང་འདྲ་སྟེ་རྟོགས་རིགས་ཀྱང་རིགས་ཅན་གསུམ་ཆར་གཅིག་ཅིང་། ཁྱད་པར་ནི་ཁམས་གསུམ་གྱི་སྒོམ་སྤོང་དགུ་དྲིལ་ནས་སྤངས་པའི་ཅིག་ཆར་བ་དང་རྒྱུན་ཞུགས་དང་ཕྱིར་འོང་དང་། ཕྱིར་མི་འོང་སྔོན་སོང་གི་རང་རྒྱལ་འདོད་པ་དང་། ཐེག་ཆེན་འཕགས་པ་ལ་ས་བཅུའི་རྣམ་བཞག་ཡོད་ཅིང་བསྐལ་པ་གྲངས་མེད་གསུམ་དུ་ཚོགས་བསགས་པ་ཡང་སོ་སྐྱེ་དང་འཕགས་ལམ་གཉིས་ཆར་གྱི་ཚེ་ཡིན་ཅིང་ཐེག་ཆེན་འཕགས་པ་ལ་ཆགས་བྲལ་སྔོན་སོང་གི་རྣམ་བཞག་མེད་དོ།། སེམས་ཙམ་ལྟར་ན་ཉན་རང་དང་ཐེག་ཆེན་གྱི་ལམ་བགྲོད་ཚུལ་ཕལ་ཆེར་མདོ་སྡེ་པ་དང་འདྲ་ལ། རྟོགས་རིགས་ཉན་ཐོས་ནི་བྱེ་མདོ་དང་འདྲ་ལ་རང་རྒྱལ་གྱི་ཁྱད་པར་ནི་རྒྱན་ལས། གཟུང་དོན་རྟོག་པ་སྤོང་ཕྱིར་དང་།། འཛིན་པ་མི་སྤོང་ཕྱིར་དང་ནི།། རྟེན་གྱི་བསེ་རུ་ལྟ་བུའི་ལམ།། ཞེས་གསུངས་པ་ལྟར། རང་རྒྱལ་གྱི་མཉམ་གཞག་གཟུང་བ་རྡུལ་ཕྲན་ཆ་མེད་ལ་བདེན་འཛིན་སྤོང་ཞིང་གཟུང་བ་དེས་བཞག་པའི་བག་ཆགས་འཛིན་རྟོག་ལ་བདེན་འཛིན་མི་སྤོང་བར་འདོད་དོ།། མཉམ་གཞག་ནའང་ཤེས་པ་གསལ་ཤིང་རིག་པ་ལ་བདེན་པར་འཛིན་པའི་ཕྱིར་རོ།། རང་རྒྱལ་རྗེས་ཐོབ་ཏུ་གཟུང་བ་ལ་བཏགས་འཛིན་དང་འཛིན་པ་ལ་བདེན་འཛིན་ཡོད་ཅིང་། བྱང་འཕགས་དང་སངས་རྒྱས་འཕགས་པའི་མཉམ་གཞག་ན་གཟུང་འཛིན་གཉིས་མེད་ཀྱི་ཡེ་ཤེས་འབའ་ཞིག་དང་། བྱང་འཕགས་རྗེས་ཐོབ་ཏུ་གཟུང་འཛིན་གཉིས་བཏགས་འཛིན་རྟོག་པར་འདོད་དོ།། སངས་རྒྱས་གཉིས་སུ་སྣང་ཡང་གཉིས་སུ་མི་འཛིན་པར་འདོད། རང་རྒྱུད་ཕལ་གྱིས་འདི་འདྲ་ཟེར། རང་རྒྱུད་ལྟར་ན་ལམ་བགྲོད་ཚུལ་ཕལ་ཆེར་སེམས་ཙམ་དང་མཐུན་ཅིང་། ཉན་ཐོས་ཀྱི་རྟོགས་རིགས་སེམས་ཙམ་དང་མཐུན་ལ་རང་རྒྱལ་མཉམ་བཞག་སྐབས་གཟུང་བ་རྡུལ་ཕྲན་ཆ་མེད་དུ་འཛིན་པ་སྤངས་ནས་ཤེས་པ་གསལ་རིག་ལ་བདེན་འཛིན་དང་བཅས་ལ་རྗེས་ཐོབ་ཏུ་གཟུང་བ་ལ་བཏགས་འཛིན་དང་རང་གཞན་གྱི་ཤེས་པ་ལ་བདེན་འཛིན་དང་བཅས་པ་སྟེ། འོ་ན་སེམས་ཙམ་དང་ཁྱད་པར་ཅི་ཞེ་ན། རང་རྒྱུད་པས་དོན་དམ་དུ་མྱོང་བ་གཉིས་མེད་ཀྱི་ཤེས་པ་མི་འདོད་པས་མཉམ་བཞག་གི་འཛིན་རྟོག་ཤེས་པ་བདེན་གྲུབ་ཙམ་དུ་འདོད་ཀྱི་འཛིན་རྟོག་དེ་༼གཟུང་འཛིན་༽གཉིས་མེད་ཀྱི་ཤེས་པའི་སྟེང་གི་བག་ཆགས་ལ་བདེན་འཛིན་མི་འདོད་པ་ནི་ཁྱད་པར་རོ།། བྱང་འཕགས་ཀྱི་མཉམ་གཞག་ཆོས་ཉིད་སྤྲོས་བྲལ་དང༌། རྗེས་ཐོབ་གཟུང་འཛིན་གཉིས་སྣང་བཏགས་འཛིན་རྟོག་པར་འདོད་ལ། འོན་ཀྱང་སེམས་ཙམ་དང་རང་རྒྱུད་གཉིས་ཀྱིས། ཉན་ཐོས་ཀྱི་མཉམ་གཞག་ཏུ་གཟུང་འཛིན་གཉིས་ཆར་ལ་བདེན་འཛིན་དང་རང་རྒྱལ་གྱི་འཛིན་པ་བློ་རྐྱང་པ་ལ་བདེན་པར་འཛིན་པ་ནི་ཉན་རང་བློ་སྟོབས་ཞན་པས་དེ་ཙམ་ལས་མ་རྟོགས་པ་ཡིན་གྱི། གཟུང་བ་དང་འཛིན་པ་དོན་དམ་གྲུབ་པ་བྱེ་སྨྲ་དང་མདོ་སྡེ་པ་ལྟར་མི་འདོད་དོ།། དེའང་སེམས་ཙམ་པས་གཉིས་མེད་ཤེས་པ་དོན་དམ་འདོད་ཀྱང་རང་རྒྱལ་གྱིས་འཛིན་རྟོག་ལ་བདེན་པར་གཟུང་བ་ནི་བག་ཆགས་ལ་བདེན་པར་འཛིན་པ་ཡིན་པས་འཛིན་རྟོག་ཀྱང་དོན་གྱི་གནས་ལུགས་མི་འདོད། རྗེས་ཐོབ་ཏུ་སྣང་བ་བདེན་སྟོང་རྟོགས་ལ་ཐེག་ཆེན་གྱི་ལམ་བགྲོད་ཚུལ་འོག་ཐལ་འགྱུར་དང་མཐུན་ནོ།། ཐལ་འགྱུར་བ་ལ་གངས་ཅན་ན་འདོད་པ་དུ་མ་སྣང་སྟེ། ཀུན་མཁྱེན་ཀློང་ཆེན་པས་ཡིད་བཞིན་མཛོད་ལས། ཐེག་དམན་ཉན་རང་དགྲ་བཅོམ་འཐོབ་པ་ལ་བྱེ་བྲག་སྨྲ་བ་དང༌། མདོ་སྡེ་པའི་གྲུབ་མཐའ་ལ་བརྟེན་ནས་ལམ་ཉམས་སུ་ལེན་དགོས་པས་མདོ་སྡེ་པའི་གྲུབ་མཐའ་ལ་བརྟེན་ནས་དགྲ་བཅོམ་ཐོབ་པ་རྣམས་ཀྱིས་བདག་མེད་གཉིས་རྟོགས་ལ། བྱེ་སྨྲའི་གྲུབ་མཐའ་ལ་བརྟེན་ནས་དགྲ་བཅོམ་ཐོབ་པ་རྣམས་ནི་གང་ཟག་བདག་མེད་རྐྱང་པས་ཀྱང་གྲོལ་བར་གསུངས་ཤིང་ཐེག་ཆེན་གྱིས་སྤྲོས་བྲལ་རྟོགས་པར་འདོད་དོ།། ཐེག་ཆེན་པའི་རྗེས་ཐོབ་སྣང་སྟོང་། ཐེག་དམན་དབང་རྟུལ་གྱི་གང་ཟག་རྐྱང་པ་བཏགས་འཛིན་དང་ཆོས་བདག་རྫས་འཛིན་དང་། དབང་རྣོན་གྱིས་བདག་གཉིས་བཏགས་འཛིན་ནོ།། དེ་དག་རང་རྒྱལ་གྱི་རྗེས་ཐོབ་ཀྱི་འཁྲུལ་སྣང་སེམས་ཁོ་ན་དང་ཉན་ཐོས་བདེན་མེད་ཤེས་པར་འདོད་དོ།། རྗེ་ཙོང་ཁ་པ་ཆེན་པོའི་མཉམ་བཞག་སྟོང་པ་ནམ་མཁའ་ལྟ་བུ་མེད་དགག་དང་རྗེས་ཐོབ་ཏུ་ཆོས་ཐམས་ཅད་བདེན་སྟོང་སྒྱུ་མ་ལྟ་བུ་རྟོགས་པ་ནི་འཕགས་པ་བཞི་ཆར་རྟོགས་རིགས་གཅིག་ཅིང་རྟོགས་པ་མཆོག་དམན་དུ་འདོད་ཀྱང་ཉན་རང་གི་རྟོགས་རིགས་དང་བདག་མེད་རྟོགས་ཚུལ་ངེས་དོན་དུ་འཐད་ལ་ཁོ་རང་གིས་ཀྱང་ངེས་དོན་དུ་བཞེད་ཅིང་ཐེག་ཆེན་འཕགས་པའི་རྟོགས་རིགས་རེ་ཞིག་པའི་དྲང་དོན་ཙམ་དུ་མངོན་ལ། གསུང་རབ་གཞན་དུ་སྤྲོས་བྲལ་ཞལ་གྱིས་བཞེད་པའི་ཕྱིར་རོ།། ཀུན་མཁྱེན་གོ་རམས་པས། བྱམས་ཀླུ་དགོངས་པའགལ་མེད་དུ་སྒྲུབ་ནས་ཉན་རང་གི་བདག་དོན་གཙོ་ཆེ་བས་བདག་རྒྱུད་ཀྱི་ཕུང་པོ་ལྔ་ཆར་བདེན་སྟོང་དང་པོར་སྒོམ་པས་དེ་ལྟར་རྟོགས་ལ་རང་རྒྱལ་གྱིས་དེའི་སྟེང་དུ་གཟུངས་ཕུང་མཐའ་དག་བདེན་མེད་རྟོགས་པ་ནི། གཟུང་དོན་རྟོག་པ་སྤང་ཕྱིར་དང་།། ཞེས་པའི་དོན་ཡིན་ལ། གང་ཟག་གཞན་རྒྱུད་ཀྱི་རྣམ་ཤེས་ལ་བདེན་འཛིན་དང་བཅས་པ་ནི། འཛིན་པ་མི་སྤོང་ཕྱིར་དང་ནི།། ཞེས་པའི་དོན་དུ་འདོད་ལ། ཐེག་ཆེན་པས་སྤྲོས་བྲལ་རྟོགས་པར་བཞེད་དོ།། གཞན་ཐལ་འགྱུར་ལུགས་ཅུང་ཟད་མི་འདྲ་བ་སྣང་ཡང་ཕལ་ཆེར་རང་རྒྱུད་ལུགས་ལས་མ་འདས་ཤིང་འགའ་ཞིག་ཐལ་འགྱུར་དུ་འདུ་བའི་ཕྱིར་རོ།། གོ་རམས་པས། ཐལ་ར་ལ་སྦྱར་བ་མ་གཏོགས། གཟུང་དོན་རྟོག་པ་སྤང་ཕྱིར་དང༌།། འཛིན་པ་མི་སྤང་ཕྱིར་དང་ནི།། ཞེས་པའི་ལུང་རང་རྒྱུད་ཁོ་ན་མ་གཏོགས་སེམས་ཙམ་དང་ཐལ་འགྱུར་ལ་སྦྱར་བ་སོགས་མི་སྣང་ངོ་།། རང་ལུགས་ནི་ཉན་རང་གིས་ཆོས་ཐམས་ཅད་བདེན་སྟོང་དུ་རྟོགས་ལ། དེ་ཡང་ཞིབ་ཏུ་ཅུང་ཟད་བཤད་ན། ཤེར་ཕྱིན་ལས། ཉན་རང་ཐུན་མོང་བའི་རྣམ་པ་བཅུ་དྲུག་དང་རང་རྒྱལ་ཐུན་མིན་གྱི་རྣམ་པ་བཅུ་གཅིག་བཅས་ཉེར་བདུན་གསུངས་པ་མཐའ་དག་ཆོས་ཀྱི་བདག་མེད་ཁོ་ན་ཡིན་ཅིང་མདོ་དང་བསྟན་བཅོས་གོང་འོག་ཀུན་ཏུ་མི་རྟག་སོགས་གསུངས་པ་མཐའ་དག་ཀྱང་བདེན་སྟོང་དུ་གསུངས་ལ་མི་རྟག་སོགས་བཅུ་དྲུག་མངོན་པའི་གཞུང་ལས་གསུངས་པ་ཡང་དགོངས་གཞི་རྗེས་ཐོབ་ངེས་པ་དྲང་ཚུལ་ཡིན་པས། དེའང་ཉན་ཐོས་ཀྱིས་མཉམ་གཞག་སྐབས་སྟོང་པའོ་སྙམ་པ་ནི། སྟོང་བདག་མེད་ཀྱི་རྣམ་པ་གཉིས་ཡིན་ཏེ། གང་ཟག་གི་བདག་སྟོང་པའི་ཆ་བདག་མེད་དང་ཆོས་བདག་གི་སྟོང་པའི་ཆ་ནས་སྟོང་པ་སྟེ་ལྡོག་པ་གཉིས་སུ་ཕྱེའོ།། རང་རྒྱལ་འཕགས་པའི་མཉམ་གཞག་ཤེས་པ་གསལ་རིག་ཙམ་ལ་འཛིན་པ་ནི། གང་ཟག་གི་བདག་འཛིན་གཏན་མིན་ཞིང་ཆོས་ཀྱི་བདག་འཛིན་ཡིན་པས་སོ།། འོ་ན་ཉན་ཐོས་ཀྱི་མཉམ་གཞག་ན་ཆོས་དང་གང་ཟག་གི་བདག་གཉིས་ཀྱིས་སྟོང་ལ་རང་རྒྱལ་མཉམ་གཞག་སྐབས་ཆོས་བདག་ལ་བདེན་མེད་དུ་འཛིན་པ་ཡོད་པའི་ཕྱིར་ཉན་རང་རྟོགས་པ་གོ་ལོག་ཏུ་ཐལ་ཞེ་ན། སྐྱོན་མེད་དེ་ཉན་རང་གཉིས་ཆར་མཉམ་གཞག་ན་གང་ཟག་གི་བདག་འཛིན་དངོས་གཏན་མི་འབྱུང་བ་དང་། ཆོས་བདག་ལ་བདེན་པར་མི་འཛིན་པའི་ཆ་འདྲ་ལ། རང་རྒྱལ་གྱིས་ཡུལ་ཡུལ་ཅན་ཐ་དད་མེད་པར་ཤེས་པ་གསལ་རིག་ཙམ་དུ་འཛིན་པ་ནི་གཟུང་བ་ཐ་དད་མེད་པའི་འཛིན་རྟོག་རྐྱང་པ་ཡིན་པས་ཆོས་བདག་ཤིན་ཏུ་ཕྲ་ལ། ཉན་ཐོས་ཀྱིས་སྟོང་པ་ཡུལ་དང་སྟོང་འཛིན་གྱི་བློ་གཟུང་འཛིན་ཙམ་དུ་སྣང་བ་ནི་གཟུང་འཛིན་མ་སྤང་པས་རང་རྒྱལ་གྱི་འཛིན་རྟོག་ལ་ལྟོས་ན་ཆོས་བདག་རགས་པ་ཡིན་ནོ།། ལྷག་མ་རྣམ་པ་མི་རྟག་སོགས་བཅུ་བཞི་ནི་རྗེས་ཐོབ་ཏུ་ངེས་པ་དྲང་ཚུལ་ཁོ་ན་ངེས་པས་མཉམ་གཞག་ཏུ་གཏན་མི་འབྱུང་ལ། སྟོང་བདག་མེད་ནི་མཉམ་རྗེས་གཉིས་ཆར་དུ་འབྱུང་བས། མདོར་ན་མཉམ་གཞག་ཏུ་སྟོང་བདག་མེད་ཀྱིས་རྣམ་པ་གཉིས་སུ་ངེས་ལ་རྗེས་ཐོབ་རྣམ་པ་བཅུ་དྲུག་ཏུ་ངེས་པ་ནི་གདུལ་བྱ་འཁོར་དུ་ཉེ་བའི་བསམ་པ་ལ་དགོངས་པ་ཡིན་ཏེ། དཔེར་ན་ཤེར་ཕྱིན་ལས་གཟུང་འཛིན་གྱི་རྟོག་པ་རེ་ལ་དགུ་རེ་གྲངས་ངེས་པ་དང་འདྲའོ།། གཞི་སྐབས་ཉེར་དྲུག་དང་རྣམ་རྫོགས་སྐབས་ཉེར་བདུན་སོགས་བཤད་པ་དེ་དག་འགྲེལ་བ་མཁན་པོས་མངོན་པ་དང་སྒོ་བསྟུན་ནས་བཅུ་དྲུག་ཏུ་འདུ་བར་མཛད་དོ།། དེས་ན་ཉན་ཐོས་འཕགས་པའི་མཉམ་གཞག་བྱེ་མདོ་ནས་རང་རྒྱུད་མན་ཆད་ཀྱི་འདོད་པ་ལྟར་གྱི་ཆོས་ཅན་སྣང་བའི་གཟུང་འཛིན་ལས་ནི་འདས་ཀྱང་། ཆོས་ཉིད་སྟོང་པའི་གཟུང་འཛིན་ལས་མ་གྲོལ་བས་ཡུལ་ཅན་གྱི་བློས་སྟོང་སོགས་ངེས་པའི་འཛིན་པ་དང་བཅས་པ་ཡིན་པས་སྟོང་པ་ནམ་མཁའ་ལྟ་བུ་ཡུལ་དང་། སྟོང་པའོ་སྙམ་པའི་མེད་དགག་གི་འཛིན་སྟངས་བློ་ཡིན་ནོ།། དེས་ན་ཉན་ཐོས་འཕགས་པའི་མཉམ་གཞག་སྟོང་པ་མེད་དགག་གི་གཟུང་འཛིན་དང་བཅས་པའོ།། རང་རྒྱལ་འཕགས་པའི་མཉམ་གཞག་ཆོས་ཅན་གྱི་གཟུང་འཛིན་ལས་གྲོལ་བ་མ་ཟད་ཆོས་ཉིད་སྟོང་པའི་གཟུང་འཛིན་ལས་ཀྱང་གྲོལ་བས་སྟོང་པའོ་སྙམ་པའི་འཛིན་སྟངས་མེད་ལ་ཡུལ་ཅན་བློ་གསལ་རིག་ཙམ་གྱི་འཛིན་སྟངས་རྐྱང་པ་སྟེ་ཡུལ་ཡུལ་ཅན་ཐ་དད་དུ་མི་འཛིན་ནོ།། འོ་ན་སེམས་ཙམ་དང་ཁྱད་པར་ཅི་ཡོད་ཅེ་ན། སེམས་ཙམ་པས་ལྟ་བ་ཐོས་བསམ་གྱིས་གཏན་ལ་འབེབས་པ་ན། དོན་ལ་ཤེས་པ་མྱོང་བ་གཉིས་མེད་བདེན་གྲུབ་ཏུ་ཞེན་ལ་དེའི་སྟོབས་ཀྱིས་སེམས་ཙམ་པ་ཁོ་རང་གི་ལྟ་བ་ལ་གནས་བཞིན་པའི་གང་ཟག་ལ་ཚོགས་སྦྱོར་གྱི་ལམ་མཚན་ཉིད་པའང་སྐྱེ་མི་སྲིད་ན་འཕགས་ལམ་ལྟ་ཅི་སྨྲོས། དེས་ན་རང་རྒྱལ་འཕགས་པའི་མཉམ་གཞག་ན་འཁོར་རྩ་བདེན་འཛིན་མེད་དེ། ཉན་རང་གི་ཐོག་མར་ཐོས་བསམ་གྱི་ལྟ་བས་གཏན་ལ་ཕབ་པ་ན་ཆོས་ཐམས་ཅད་བདེན་པའི་སྤྲོས་བྲལ་ནམ་མཁའ་ལྟ་བུ་དོན་དམ་དཔྱོད་པའི་རིགས་ངོར་གཏན་ལ་ཕབ་ཅིང་། བདེན་འཛིན་དེ་རྣམས་རགས་པ་མགོ་ནོན་ཙམ་རྟགས་ཀྱིས་དགག་བྱ་དང༌། ཉན་ཐོས་སོ་སྐྱེ་དང་འཕགས་པ་མཐའ་དག་གི་ལམ་གྱིས་སྤང་བྱ་དང་། བྱང་སེམས་སོ་སྐྱེས་དང་མཐོང་ལམ་སྡུག་བསྔལ་ཆོས་བཟོད་སྐད་ཅིག་དང་པོའི་ལམ་གྱིས་ས་བོན་བཅས་སྤང་བྱ་ཡིན་ལ། རང་རྒྱལ་མཉམ་གཞག་འཇོག་སྒོམ་སྐབས་ཤེས་པ་བདེན་སྟོང་གསལ་རིགས་ཙམ་དུ་མཉམ་པར་བཞག་པའི་ཕྱིར་སེམས་ཙམ་རང་རྒྱལ་འཛིན་པ་ཙམ་གྱི་ཁྱད་པར་སེམས་ཙམ་པས་གཟུང་འཛིན་གཉིས་མེད་ཀྱི་ཤེས་པ་དོན་དམ་པར་འདོད་ལ། རང་རྒྱལ་གྱི་རྟོགས་པ་ནི་འཛིན་པ་གསལ་རིག་ཙམ་དུ་སྣང་བ་ཡིན་གྱི་གཟུང་འཛིན་གཉིས་མེད་ཀྱི་ཤེས་པའི་བརྡ་དང་ཐ་སྙད་གཏན་མེད་ལ་ཤེས་པ་བདེན་གྲུབ་གཏན་མི་འདོད་པས་དེས་ན་ཁྱད་པར་ཤིན་ཏུ་ཆེའོ།། བྱང་སེམས་འཕགས་པའི་མཉམ་གཞག་ནི་བདེན་པའི་སྤྲོས་བྲལ་ཙམ་མ་ཟད་བདེན་མེད་དུ་འཛིན་པ་ཙམ་ཡང་མི་སྲིད་པས་ཐེག་ཆེན་གྱི་ལྟ་བ་ནི་སྤྲོས་པ་མཐའ་དག་དང་བྲལ་བ་ཡིན་ནོ།། དེས་ན་ཉན་ཐོས་འཕགས་པའི་མཉམ་གཞག་སྟོང་པ་འཛིན་པའི་སྤྲོས་བཅས་ཡིན། རང་རྒྱལ་འཕགས་པའི་མཉམ་གཞག་ཤེས་པ་གསལ་རིག་འཛིན་པའི་སྤྲོས་བཅས། འཕགས་པ་འོག་མ་གསུམ་གྱི་རྗེས་ཐོབ་ཐམས་ཅད་གཟུང་འཛིན་དུ་སྣང་བའི་སྤྲོས་བཅས་ཡིན་ལ། སངས་རྒྱས་འཕགས་པ་རྗེས་ཐོབ་སྤྲོས་བཅས་གཞན་སྣང་ཙམ་དུ་ཟད་དོ།། དེ་ཐམས་ཅད་བདེན་པའི་སྤྲོས་བྲལ་མིན་ཏེ་བདེན་གྲུབ་ཡོད་མེད་སོགས་མཐའ་གང་དུ་ཡང་མི་འཛིན་ནོ།། གོང་གསལ་འཕགས་པའི་བློ་དེ་དག་གིས་བདེན་མེད་ཀྱིས་ཡོད་མེད་སོགས་གང་རུང་འཛིན་པའི་སྤྲོས་བཅས་འཛིན་པ་ཤིན་ཏུ་ཕྲ་མོ་བཙོ་བླག་མཁན་གྱི་དྲི་མ་ཕྲ་བ་ལྟར་ཤིན་ཏུ་སྤང་དཀའ་བ་ཐེག་པ་ཆེན་པོའི་འཕགས་པའི་ལམ་གྱི་སྤང་བྱ་མཐར་ཐུག་གོ། འོ་ན་བདེན་འཛིན་གྱི་སྤྲོས་པ་དང་། བདེན་མེད་འཛིན་པའི་སྤྲོས་པ་གཉིས་ལ་ཁྱད་པར་ཅི་ཡོད་ཅེ་ན། དཔེར་ན་འཇིག་རྟེན་ཐ་མལ་པའི་སྣང་བ་བག་ཆགས་བརྟེན་འབྱུང་གི་ངོར་བུ་སྐྱེ་ཤི་གཉིས་ནི་བདེན་འཛིན་གྱི་སྤྲོས་པ། རྨི་ལམ་གྱི་བུ་སྐྱེ་ཤི་གཉིས་སད་པའི་སྣང་བ་ལ་ལྟོས་ན་བརྫུན་པའི་སྤྲོས་པ་ཡིན་ནོ།། ཡང་ན་རྨི་ལམ་ན་རྨི་ལམ་ངོ་མ་ཤེས་པའི་ཐ་མལ་པའི་རྨི་ལམ་རྨི་བཞིན་པ་ན་བདེན་པར་འཛིན་པ་ལྟ་བུ་བདེན་པའི་སྤྲོས་པ་དང་། སོ་སྐྱེ་ཐ་མལ་པའི་སྣང་བ་ལ་བདེན་པར་ཞེན་པ་ནི་བདེན་པའི་སྤྲོས་པ་ཡིན་ལ། བྱང་སེམས་སྦྱོར་ལམ་པ་ལྟ་བུ་རྨི་ལམ་ལ་རྨི་ལམ་དུ་ངོ་ཤེས་པས་རྨི་ལམ་བརྫུན་པར་འཛིན་པ་དང་། སྒྱུ་མ་མཁན་གྱི་སྒྱུ་མ་བརྫུན་འཛིན་པ་སོགས་ཉན་རང་འཕགས་པའི་མཉམ་རྗེས་ཐམས་ཅད་དང་བྱང་འཕགས་ཀྱིས་རྗེས་ཐོབ་ཀྱི་སྣང་བ་སྒྱུ་མ་ལྟ་བུ་ནི་བདེན་མེད་འཛིན་པའི་སྤྲོས་པ་ཡིན་ལ་དེ་དག་དང་བྲལ་བ་ནི་བདེན་པ་བདེན་མེད་ཀྱི་སྤྲོས་བྲལ་ཡིན་ཏེ། འཇུག་པ་ལས། དེ་བློ་ལ་ལྟོས་གཉིས་ཆར་བདེན་པ་སྟེ།། དོན་གསལ་མཐོང་ལ་གཉིས་ཀའང་བརྫུན་པར་འདོད།། ཅེས་སོ།། དེས་ན་གཟུང་དོན་རྟོག་པ་སྤང་སོགས་ཀྱི་དོན་སེམས་ཙམ་དང་དབུ་མ་ཐལ་རང་ཐམས་ཅད་ཀྱིས་ཁས་ལེན་དགོས་ཀྱང་། དབུ་མ་རང་རྒྱུད་ཁོ་ན་ལ་སྦྱོར་ན་དྲང་དོན་ཙམ་གྱི་དགོངས་པ་ཕྱོགས་གཅིག་ཙམ་དུ་ཟད་དེ། ཤེར་ཕྱིན་མདོ་བསྟན་བཅོས་མཐའ་དག་ངེས་དོན་མཐར་ཐུག་དབུ་མ་ཐལ་འགྱུར་ལྟར་འཐད་པའི་ཕྱིར་རོ།། 

གཉིས་པ་ལ་རྩོད་ལན་གཉིས་ལས། དང་པོ་ནི། བྱེ་བྲག་སྨྲ་བ་དང་མདོ་སྡེ་པ་རྣམས་ཆོས་ཐམས་ཅད་སྟོང་པ་ཉིད་དུ་ཤེས་པས་ཉོན་ཤེས་ཀྱི་སྒྲིབ་པ་ཐམས་ཅད་སྤོང་ནས་རིགས་ཅན་གསུམ་གྱི་འབྲས་བུ་ཐོབ་པར་མི་བཟོད་པར། དེ་ལ་སྐད་ཅིག་བཅོ་ལྔ་ནི།། མ་མཐོང་མཐོང་ཕྱིར་མཐོང་བའི་ལམ།། ཞེས་པ་ལྟར། འཕགས་པའི་བདེན་པ་བཞི་མཐོང་བ་དང་བསྒོམ་པ་ནི་རིགས་ཅན་གསུམ་གྱི་འབྲས་བུ་ཐོབ་པ་དེའི་ཐབས་སུ་འདོད་པས་སྨྲས་པ་དང་། འཕགས་པའི་བདེན་པ་བཞི་པོ་སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་གྱི་མཚན་ཉིད་རྣམས་མཐོང་བས་སྡུག་བསྔལ་ལས་རྣམ་པར་གྲོལ་བར་འགྱུར་གྱི།། སྟོང་པ་ཉིད་དེ་ཆོས་ཐམས་ཅད་རང་བཞིན་མེད་པ་མཐོང་བས་ཅི་ཞིག་བྱ་ཞེ་ན།། ཞེས་པ་བྱེ་མདོ་གཙོ་བོ་རྩོད་ལ། སེམས་ཙམ་རང་རྒྱུད་ཐུན་མོང་དུ་ཉན་རང་གིས་བདེན་པ་མཐོང་བས་གྲོལ་འགྱུར་གྱི། སྟོང་ཉིད་མཐོང་བས་ཅི་ཞིག་ཞེས་རྩོད་ལ། སེམས་ཙམ་སངས་རྒྱས་ཀྱི་གཉིས་མེད་ཤེས་པ་བདེན་པ་མཐོང་བས་གྲོལ་འགྱུར་གྱི། སྟོང་ཉིད་མཐོང་བས་ཅི་ཞིག་བྱ་ཞེས་རྩོད་དོ།། ཐེག་ཆེན་སྐབས་རང་རྒྱུད་པའི་རྩོད་པ་མེད་དོ།། 

གཉིས་པ་ལན་ལ་ལུང་དང་། རིགས་པ་གཉིས། དང་པོ་ལ་ལུང་དྲང་པ་དངོས་དང་། ཞར་བྱུང་ལུང་མ་གྲུབ་པའི་རྩོད་སྤོང་ཐེག་ཆེན་བཀར་བསྒྲུབ་པ་གཉིས་ལས། 

དང་པོ་ནི། གང་གི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པའི་ལུང་ལས་སྟོང་པ་ཉིད་ཀྱི་རང་བཞིན་གྱི་ལམ་འདི་ནི།། མེད་པར་བྱང་ཆུབ་གསུམ་པོ་གང་ཡང་མེད་པར་གསུངས་ཏེ། ཡུམ་བར་མ་ལས། རབ་འབྱོར་ཉན་ཐོས་ཀྱི་བྱང་ཆུབ་ཐོབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ།། རབ་འབྱོར་རང་སངས་རྒྱས་ཀྱི་བྱང་ཆུབ་ཐོབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ།། རབ་འབྱོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་འདོད་པས་ཀྱང་གཞུང་ཤེས་རབ་ཀྱིས་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ།། ཞེས་རྒྱ་ཆེར་གསུངས་སོ།། 

བྱེ་མདོ་ལ་ལུང་འདི་དྲངས་པ་དོན་མེད་དེ་དེ་ལ་ཐེག་ཆེན་མ་གྲུབ་པའི་ཕྱིར། མུ་སྟེགས་བྱེད་ལ་ནང་པའི་ལུང་བཞིན་སྙམ་ན། ལུང་བྱེ་མདོ་ཁོ་ན་ལ་མིན་གྱི་རང་རྒྱུད་མན་ཆད་ལ་དྲང་དགོས་ཏེ། ཉན་རང་གིས་བདག་མེད་གཉིས་ཆར་རྟོགས་པའི་ལུང་ཡིན་པའི་ཕྱིར། རང་རྒྱུད་སེམས་ཙམ་གཉིས་ལ་གྲུབ་ཅིང་བྱེ་མདོ་གཉིས་ལ་མ་གྲུབ་ཀྱང་མུ་སྟེགས་བྱེད་དང་མི་མཚུངས་ཏེ་སྟོན་པ་གཅིག་ཡིན་པའི་ཕྱིར། དེས་ན་ཐེག་ཆེན་གྱི་ལུང་སངས་རྒྱས་ཀྱི་བཀར་བསྒྲུབ་པ་ཞར་བྱུང་ཡིན་པའང་གནད་དོན་དུ་ཤེས་པར་བྱའོ།། གཉིས་པ་ལ་གྲུབ་པར་མཚུངས་པ་དང་། མ་གྲུབ་པ་མཚུངས་པ་གཉིས་ལས། 

དང་པོ་ནི། ཐེག་པ་ཆེན་པོའི་ཚིག་འདི་ཐེག་དམན་བྱེ་མདོ་གཉིས་ཀྱིས་མ་བཟོད་ནས་གལ་ཏེ་སྟོང་པ་ཉིད་དུ་སྨྲ་བའི་ཐེག་པ་ཆེན་པོ་སངས་རྒྱས་ཀྱི་བཀའ་ཡིན་པ་མ་གྲུབ་སྟེ་རང་བཟོ་ཡིན་པའི་ཕྱིར་ཞེ་ན།། འདིར་གཞན་དང་ལན་མཚུངས་པའི་སྒོ་ནས་སུན་དབྱུང་བ་ནི། ཁྱེད་ཀྱི་ལུང་ནི་བཅོམ་ལྡན་གྱི་བཀར་ཇི་ལྟར་གྲུབ་སྟེ་ཐེག་ཆེན་བཀའ་སྒྲུབ་བྱེད་ལས་ཚད་མ་ལྷག་པ་འགའ་ཞིག་ཡོད་པར་མ་མཐོང་ངོ་།། རྒྱུ་མཚན་གང་གི་ཕྱིར་ཁྱོད་དང་ཁོ་བོ་ཅག་གཉིས་ཀ་ལ་བདག་གི་ལུང་འདི་ལུང་ཉིད་དུ་གྲུབ་ལ།། ཁྱོད་ཀྱི་ལུང་ནི་དེ་ལྟར་མ་ཡིན་ནོ་ཞེ་ན། དང་པོ་སྟེ་ཁྱོད་ཀྱི་ལུང་དེ་ཁས་ལེན་པའི་སྔོན་རོལ་དུ་གྲུབ་མཐའ་ལ་མ་ཞུགས་པའམ། མུ་སྟེགས་བྱེད་ཀྱི་གྲུབ་མཐའ་ལ་གནས་པའི་ཚེ་ཁྱོད་ལ་ཐེག་དམན་འདི་ལུང་དུ་མ་གྲུབ་བོ།། 

གལ་ཏེ་སངས་རྒྱས་ཀྱི་གསུང་རབ་ཉིད་དུ་བླ་མ་དང་སློབ་མ་བརྒྱུད་པ་ལས་འབྱུང་བ་ཡིན་ལ། དེ་ཡང་མདོ་སྡེ་ལ་འཇུག འདུལ་བ་སྣང༌། ཆོས་ཉིད་དང་མི་འགལ་བ་དེ་སངས་རྒྱས་ཀྱི་བཀའ་ཡིན་ལ། གཞན་ཐེག་ཆེན་ནི་བསྟན་པའི་གཏད་རབས་བདུན་ལྟ་བུ་བླ་སློབ་བརྒྱུད་པ་དང་སྡེ་སྣོད་གསུམ་གྱི་རྣམ་བཞག་ཡོད་པ་མ་ཡིན་ནོ་ཞེ་ན། རྐྱེན་ཏེ་རྒྱུ་མཚན་གང་གིས་ནི་དེར་ཡིད་ཆེས་པའི་རྒྱུ་མཚན་བླ་སློབ་ཀྱི་བརྒྱུད་པ་དང་སྡེ་སྣོད་ཀྱི་རྣམ་བཞག་དེ་ནི་ཐེག་པ་ཆེན་པོ་ལ་ཡང་མཚུངས་སོ།། 

གཉིས་པ་ནི། གལ་ཏེ་ཡུ་བུ་ཅག་རྩོད་པ་དང་བཅས་པའི་ཕྱིར་དེ་ལས་གཞན་པ་གཉིས་ལ་གྲུབ་པའི་བདག་ཉིད་ཀྱི་ལུང་ནི་བླང་བར་བྱ་བ་ཡིན་ལ། ཐེག་པ་ཆེན་པོ་ནི་དེ་ལས་བཟློག་པ་ཡིན་ནོ་ཞེ་ན། གཞན་གང་ཡང་རུང་བ་གཉིས་ཀྱིས་འདོད་པས་བདེན་པའི་དོན་ཡིན་ན་ནི།། རིག་བྱེད་སོགས་ཀྱང་བདེན་པ་ཉིད་དུ་གྲུབ་པར་འགྱུར་ཏེ་མུ་སྟེགས་བྱེད་གང་ཡང་རུང་བ་དུ་མས་ཁས་ལེན་པའི་ཕྱིར་རོ།།

གལ་ཏེ་ཐེག་ཆེན་ལུང་མ་ཡིན་གྱི་རྩོད་པ་དང་བཅས་པ་ཡིན་པའི་ཕྱིར་དོར་བྱ་ཡིན་ནོ་ཞེ་ན།། ཁྱོད་ཀྱི་ལུང་ལ་ཁྱོད་དང་མུ་སྟེགས་པ་རྣམས་ཡང་དག་ཡིན་མིན་དུ་རྩོད་པ་དང་།། ཁྱོད་ཀྱི་ཁས་བླངས་པའི་ལུང་ལས་ནང་སྡེ་གཞན་པ་རྣམས་ལ་ཡང་རང་གི་སྡེ་པ་ལས་གྱེས་པ་རྣམས་དང་སྡེ་པ་གཞན་དག་གིས་ཀྱང་།། རྩོད་པ་དང་བཅས་པ་ཡིན་པའི་ཕྱིར་དོར་བྱར་འགྱུར་རོ།། 

དེ་ལྟར་ལན་དང་སུན་འབྱིན་པ་མཚུངས་པར་བརྗོད་ནས། གཉིས་པ་རིགས་པས་དགག་པ་ལ། རྒྱས་པར་བཤད་པ་དང་། དོན་བསྡུས་ནས་སྟོང་ཉིད་སྒོམ་པར་གདམས་པའོ།། དང་པོ་ལ་བདེན་སྟོང་མེད་དགག་མངོན་སུམ་དུ་མ་རྟོགས་ན་དམན་འབྲས་ཀྱང་མི་ཐོབ་པའི་ཐལ་འགྱུར་དང་། སྟོང་ཉིད་སྤྲོས་བྲལ་རྟོགས་ན་རང་རྒྱུད་ཀྱི་གཏན་ཚིགས་རྗེས་འགྲོའི་སྒོ་ནས་མྱང་འདས་ཆེན་པོ་མངོན་སུམ་མཛད་པའི་ཚུལ་ལོ།། དང་པོ་ལ་བསྟན་བཤད་བསྡུ་གསུམ་ལས། 

དང་པོ་ནི། ཡང་གཞན་གྱིས་ཁས་བླངས་པ་ལ་ཁྱད་པར་གྱི་སྒོ་ནས་སུན་འབྱིན་པ་བརྗོད་པའི་ཕྱིར་བཤད་པ། བཅོམ་ལྡན་འདས་ཀྱི་བསྟན་པའི་རྩ་བ་དགེ་སློང་ཉིད་ཡིན་ན།། སྟོང་ཉིད་མ་ཡིན་པའི་བདེན་པ་བཞི་མི་རྟག་སོགས་མཐོང་བ་ལས་ཉོན་མོངས་སྤངས་པའི་དགེ་སློང་དུ་གྱུར་པ་ཉིད་ཀྱང་དཀའ་བར་གནས་སོ།། དགེ་སློང་འབའ་ཞིག་དཀའ་བ་མ་ཡིན་པར་སེམས་ནི་ཆ་མེད་ལ་བདེན་འཛིན་གྱི་དམིགས་པ་དང་བཅས་པ་རྣམས་ཀྱི་ལྷག་མེད་མྱ་ངན་ལས་འདས་པའང་དཀའ་བར་གནས་ཏེ། མདོར་ན། དགེ་སློང་ཉིད་ཀྱང་དཀའ་བར་གནས།། མྱ་ངན་འདས་པའང་དཀའ་བར་གནས།། ཞེས་པས་ཉན་རང་དགྲ་བཅོམ་ལྷག་བཅས་སོགས་དགེ་སློང་ཡང་ཐོབ་མི་སྲིད་ཅིང་། དེར་མ་ཟད་ལྷག་མེད་ཀྱི་མྱང་འདས་ཐོབ་པའང་དཀའ་བར་གནས་ཞེས་བསྡུ་ཚིག་ཀྱང་འང་གཉིས་འབྱུང་བ་ནི་ཐེག་དམན་གྱི་དགྲ་བཅོམ་ཉེར་ཞི་གཉིས་ཀྱང་མི་ཐོབ་ན་ཐེག་ཆེན་སངས་རྒྱས་ཀྱང་མི་ཐོབ་པ་ལྟ་ཅི་སྨོས་ཞེས་པའི་དོན་ཏོ།། དཔེར་ན་མཛོད་ལ་འདུན་བཟང་གིས་ཡང་སྒྲ་ལྷག་བརྗོད་ཀྱི་རྩོད་སྤོང་གྲགས་པའི་བཤེས་གཉེན་གྱི་འགྲེལ་བཤད་ལས། ལྷ་སྦྱིན་ལ་ཡང་ནོར་ཡོད་མཆོད་སྦྱིན་ལ་ཡང་ནོར་ཡོད་ཅེས་བརྗོད་པ་དེ་གཉིས་མ་ཟད་ཁྱབ་འཇུག་བཤེས་ལ་ཡང་ནོར་ཡོད་ཅེས་གསུམ་པར་གྱུར་པའི་གང་ཟག་བསྡུ་ཚིག་ཡིན་ཞེས་གསུངས་པ་ལྟར་བསྡུ་ཚིག་གསུམ་ཡོད་ན་དོན་ཚན་བཞི་པ་སོགས་བསྡུ་སྒྲ་གཞུང་གི་སྤྱི་འགྲིག་ཡིན་པ་ལྟར་བྱེ་མདོ་སེམས་ཙམ་བཅས་ཀྱི་ལུགས་ལ་རྫོགས་པའི་སངས་རྒྱས་ཀྱིས་ཀྱང་ཆོས་ཀྱི་བདག་མེད་མ་རྟོགས་ཀྱང་སངས་རྒྱ་བར་འདོད་པའི་ལོག་རྟོག་དགག་དགོས་པའི་ཕྱིར། དེས་ན་འོག་ཏུ་འཆད་པ་ལྟར་ཐེག་ཆེན་གྱི་ལྟ་བ་སྤྲོས་བྲལ་འཁོར་འདས་མཉམ་ཉིད་རྟོགས་ན་ཐེག་ཆེན་འཕགས་པར་འགྱུར་བར་རྗེས་འགྲོའི་སྒོ་ནས་བསྟན་༼པ་༽ལ་སྐབས་འདིར་ཤུགས་ཀྱིས་བསྟན་ཏོ།། འོ་ན་གཟུགས་སྟོང་པའོ།། སྟོང་པ་ཉིད་གཟུགས་སོ།། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ།། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ།། ཞེས་གསུངས་པས་ཀྱང་སྒྲ་དག་གིས་ཅི་ཞིག་བསྡུ་ཞེ་ན། ཆོས་ཅན་གཟུགས་སུ་གྱུར་པ་ནི་ཆོས་ཉིད་སྟོང་པ་ཉིད། ཆོས་ཉིད་སྟོང་པ་ཉིད་ལས་ཆོས་ཅན་གཟུགས་སུ་སྣང་བ་ཡིན་ནོ།། འོ་ན་ཆོས་ཆོས་ཅན་ཐ་དད་དམ་ཞེ་ན། ཆོས་ཅན་གཟུགས་ལས་ཀྱང་ཆོས་ཉིད་སྟོང་པ་ཉིད་གཞན་མ་ཡིན་ལ། ཆོས་ཉིད་སྟོང་པ་ཉིད་ལས་ཀྱང་ཆོས་ཅན་གཟུགས་གཞན་མ་ཡིན་ནོ།། འོ་ན་ཆོས་ཆོས་ཅན་གཅིག་གམ་ཞེ་ན། དེའང་མིན་ཏེ་གཅིག་ཐ་དད་ཀྱི་སྤྲོས་པ་དང་བྲལ་བའི་ཕྱིར། ཀྱང་སྒྲ་གཉིས་ཀྱི་གཅིག་ཡིན་པ་དགག་པ་ཤུགས་བསྟན་ཏོ།། དེ་ནི་བསྡུ་ཚིག་གིས་དཔེ་བརྗོད་ཙམ་མོ།། དེས་ན་བྱེ་སྨྲའི་དབང་དུ་བྱས་ན་སངས་རྒྱས་ལོངས་སྐུ་མི་འདོད་པས་ན་རིགས་ཅན་གསུམ་གྱི་དགྲ་བཅོམ་ཐམས་ཅད་ལྷག་བཅས་ལྷག་མེད་གཉིས་ལས་མི་འདའ་བ་དེས་ནཤེར་མདོ་ལྟ་བུ་ཆོས་ཐམས་ཅད་སྟོང་ཉིད་དུ་སྟོན་ཅིང་ཐབས་ཤེས་ཚང་ལ་མ་སངས་རྒྱས་ཀྱི་བཀའ་མ་གྲུབ་ན་བསྟན་རྩ་དཔལ་རང་བྱུང་གི་བསྙེན་རྫོགས་སྟོན་པ་སངས་རྒྱས་ཐེག་ཆེན་གྱི་དོན་དམ་པའི་དགེ་སློང་མི་སྲིད་དེ་དཔེར་ན་རྒྱུ་མ་ཚང་བའི་འབྲས་བུ་བཞིན། ཐེག་ཆེན་གྱི་གཞུང་ལ་མ་བརྟེན་ན་ཐེག་དམན་གྱི་མདོ་ལས་ཐེག་ཆེན་པའི་ལམ་ཚང་བར་མ་བསྟན་པའི་ཕྱིར་དང་། ཐེག་དམན་གྱི་དབང་དུ་བྱས་ན་དཔལ་རང་བྱུང་གི་བསྙེན་རྫོགས་རང་རྒྱལ་དང་ཉན་ཐོས་ལྷག་བཅས་དོན་དམ་པའི་དགེ་སློང་དང་དེར་མ་ཟད་ཚུར་ཤོག་དང་སྟོན་པ་ཁས་བླངས་དང་གསོལ་བཞིས་བསྙེན་རྫོགས་སོགས་སྔོན་དང་ད་ཆོག་ལ་བརྟེན་པའི་དགེ་སློང་ཀུན་ཀྱང་མི་འཐད་པ་ཐལ། ཆོས་འཁོར་བསྐོར་བ་པོ་སངས་རྒྱས་མེད་པའི་ཕྱིར། ཤེར་ཕྱིན་མདོ་ཡི་ལུང་དོན་རིགས་ཅན་གསུམ་ཆར་གྱིས་ཆོས་ཐམས་ཅད་སྟོང་ཉིད་མ་རྟོགས་ན་ལྷག་མེད་ཀྱི་མྱང་འདས་ཀྱང་དཀའ་བར་གནས་ཏེ། ཆོས་ཐམས་ཅད་ལ་སེམས་ནི་བདེན་འཛིན་གྱི་དམིགས་པ་དང་བཅས་པའི་ཕྱིར། མདོ་སྡེ་པ་ལྟར་ན། ཆོས་ཐམས་ཅད་སྟོང་ཉིད་མ་རྟོགས་ན་ཉན་རང་དགྲ་བཅོམ་སོགས་མི་ཐོབ་པའི་ཐལ་འགྱུར་སྔ་མ་བྱེ་སྨྲ་དང་མཚུངས་ཤིང་སྟོང་ཉིད་མ་རྟོགས་ན་ཐེག་ཆེན་གྱི་སངས་རྒྱས་ཀྱང་མི་ཐོབ་པའི་ཐལ་འགྱུར་ཀྱང་སྒྲས་ཤུགས་ལ་བསྟན་ཏོ།། སེམས་ཙམ་པ་དང་རང་རྒྱུད་གཉིས་ལ་ཐེག་ཆེན་བཀའ་སྒྲུབ་མི་དགོས་པས་བསྟན་རྩ་དགེ་སློང་མེད་པའི་ཐལ་འགྱུར་ཡོངས་རྫོགས་མི་དགོས་ལ། བདག་མེད་གཉིས་མ་རྟོགས་ན་དངོས་བསྟན་ཉན་རང་དགྲ་བཅོམ་མི་ཐོབ་པའི་ཐལ་འགྱུར་དགོས་ལ་ཀྱང་སྒྲས་ཤུགས་བསྟན་སངས་རྒྱས་མི་ཐོབ་པའི་ཐལ་འགྱུར་སེམས་ཙམ་པ་ལ་དགོས་ཀྱང་རང་རྒྱུད་པ་ལ་མི་དགོས་ཏེ་སངས་རྒྱས་ཀྱིས་ཆོས་ཉིད་སྤྲོས་བྲལ་རྟོགས་པ་ལ་ཐལ་རང་ཁྱད་པར་མེད་པའི་ཕྱིར་རོ།། རང་རྒྱུད་པ་ཁ་ཅིག་ཆོས་བདག་ཕུང་པོ་བདེན་འཛིན་གྱི་དམིགས་པ་དེའང་རགས་པས་འཆིང་ལ་ཕྲ་བས་མི་འཆིང་སྟེ་གླང་ཆེན་སོགས་ཐག་པས་འཆིང་ལ་སྤུ་ཉག་གིས་མི་འཆིང་པ་བཞིན་སྙམ་ན། འཁོར་བར་འཆིང་བྱེད་ཕྱི་རོལ་ན་རང་མཚན་གྱིས་གྲུབ་པ་ཞིག་ཡོད་ན་དེ་ལྟར་བདེན་མོད། འདི་ནི་རིགས་པ་ལྟར་སྣང་ཙམ་སྟེ། ཐག་པ་འཆིང་བ་མ་ངེས་ཏེ་ཤིག་སོ་སོགས་མི་འཆིང་ལ། སྤུ་ཉག་གིས་མི་འཆིང་བ་མ་ངེས་སྟེ་སྲོག་ཆགས་ཕྲ་མོ་འཆིང་བའི་ཕྱིར། མུ་སྟེགས་འགའ་ཞིག་སྐྲ་ཡི་རྩེ་མོ་བརྒྱར་ཞིག་པའི་བདག་ཕྲ་མོ་ཁས་ལེན་པ་དང་། འགའ་ཞིག་ཆེ་སྟེ་མཐེ་བོང་ཙམ་ཆུང་སྟེ་ཡུངས་འབྲུ་ཙམ་དང་། ལ་ལ་རང་ལུས་ཙམ། འགའ་ཞིག་ནམ་མཁའ་ལྟ་བུ། ལ་ལའི་རི་རབ་བདག་གི་ལུས་རྩི་ཤིང་སོགས་བ་སྤུ་ཆུ་མཚོ་རྣམས་བཤང་གཅི་ཁས་ལེན་སོགས་དུ་མ་ཡོད་ཀྱང་། བདག་ལྟ་ཅན་མུ་སྟེགས་བྱེད་ལྟ་ལོག་ཅན་རིགས་གཅིག་ཏུ་བསྟན་པ་ལས་ཡུལ་ཆེ་ཆུང་ལ་བདག་ཆེ་ཆུང་བཀའ་བསྟན་བཅོས་ཚད་ལྡན་གང་དུ་འཛིན་ཡུལ་ཕྲ་རགས་ལ་བདག་འཛིན་ཆེ་ཆུང་ཡང་མ་གསུངས་ཤིང་གལ་ཏེ་དེ་འདྲ་སྲིད་ན་འཁོར་བ་རང་མཚན་པའང་ཆེ་ཆུང་དུ་མ་ཁས་ལེན་དགོས་ན་ཧ་ཅང་ཐལ་ལོ།། དེས་ན་འཁོར་བ་འཆིང་བྱེད་རང་གི་རྣམ་རྟོག་སྟེ་དཔེར་ན་རི་དྭགས་མེ་ཡི་བརྟུལ་ཞུགས་ཅན་མེ་ཡིས་མི་འཚིག་ལ། ཆུ་གནས་ཀྱི་སྲོག་ཆགས་ཆུས་མི་འཚུབ་ཅིང་གཞན་འགའ་ཞིག་མེས་འཚིག་ཅིང་ཆུས་འཚུབ་སྟེ། དུག་རྨ་བྱ་ལ་བདུད་རྩི་འགྱུར་ལ། འོ་མ་དུག་སྦྲུལ་ལ་དུག་འགྱུར་བ་སོགས། མདོར་ན་ཆུ་ཕོར་གང་ལ་རིགས་དྲུག་གི་མཐོང་ཚུལ་དུ་མར་བཤད་པ་ལྟར་རོ།། དེས་ན་སེམས་ཙམ་ཡན་ཆད་གཟུགས་ཅན་ཕྲ་རགས་གཉིས་བདེན་གྲུབ་རིགས་པས་མི་གྲུབ་པས་བྱེ་མདོའི་ལུགས་ཀྱི་རྡུལ་ཕྲན་ཆ་མེད་དོན་དམ་འཛིན་པ་དང་། ཤེས་པ་སྐད་ཅིག་ཆ་མེད་སེམས་ཙམ་མན་ཆད་ཀྱིས་བདེན་འཛིན་གྲུབ་མཐའི་ལོག་རྟོག་དེ་དག འཕགས་པ་དགྲ་བཅོམ་པའི་ཉམས་མྱོང་དངོས་ལ་སྦྱར་བ་ནི། དངོས་པོའི་གནས་ཚུལ་དང་། གྲུབ་མཐའི་ལོག་རྟོག་ཤན་མ་ཕྱེད་པའི་གཏམ་དུ་ཟད་དོ།། དེས་ན། རྣམ་རྟོག་མ་རིག་ཆེན་པོ་སྟེ།། འཁོར་བའི་རྒྱ་མཚོར་ལྟུང་བྱེད་ཡིན།། མི་རྟོག་ཏིང་འཛིན་ལ་གནས་ན།། མཁའ་བཞིན་སྒྲིབ་པ་མེད་པར་སྤོངས།། ཞེས་སོ།། རང་རྒྱུད་པ་འགའ་ཞིག་རྡུལ་ལྟ་བུ་ཕྲ་མོར་བདེན་པར་ཞེན་ན་འཆིང་ལ་མངོན་ཞེན་མེད་ན་མི་འཆིང་བར་འདོད་པ་དང་། ཡང་ཉན་རང་དགྲ་བཅོམ་པས་ཆོས་ཐམས་ཅད་བདག་མེད་རྟོགས་ན། ཁམས་གསུམ་འཁོར་བ་ལ་མེའི་འོབས་དང་དུག་སྦྲུལ་གདུག་པའི་ཚང་སྲིན་པོའི་གླིང་ལྟ་བུ་ཤིན་ཏུ་སྐྲག་པར་གསུངས་པ་མི་འཐད་པ་ཐལ་ཞེ་ན། འོ་ན་ཁྱོད་འདོད་པའི་ཉན་རང་ལས་ཀྱང་འཁོར་བའི་སེམས་ཅན་ཐ་མལ་པ་དེ་འཁོར་བ་ལ་ཤིན་ཏུ་སྐྲག་ནས་ངེས་འབྱུང་སྐྱེ་རིགས་པར་ཐལ་བདེན་འཛིན་ཤིན་ཏུ་རགས་པའི་ཕྱིར། འོ་ན་བྱང་འཕགས་དང་སངས་རྒྱས་གཉིས་ཀྱང་སྔ་མ་སྔ་མ་ལས་ཕྱི་མ་ཤིན་ཏུ་འཁོར་བ་ལ་སྐྲག་རིགས་པ་ཐལ། ཉན་རང་ལས་བྱང་འཕགས་དང་སངས་རྒྱས་གཉིས་སྟོང་ཉིད་རྟོགས་ཚུལ་གོང་ནས་གོང་དུ་ཁྱད་པར་དུ་འཕགས་པའི་ཕྱིར་ཞེ་ན། འདོད་དེ། ཉན་རང་འཕགས་པའི་ངེས་འབྱུང་ལས་བྱང་སེམས་འཕགས་པའི་ངེས་འབྱུང་ཤིན་ཏུ་ཆེ་སྟེ་ཕ་དཔའ་བོའི་བུ་ཤུལ་དུ་ལུས་པ་ལྟར་འཁོར་བ་ལ་འཇུག་པར་གསུང་པ་ནི། ཕ་རོལ་པོ་དགྲ་བོ་ལ་ཡོན་ཏན་མཐོང་སྟེ་དགའ་ནས་དགྲ་ནང་མཆོང་སྟེ་འགྲོ་བ་མིན་གྱི། དགྲ་ལ་ཤིན་ཏུ་སྐྱོན་མཐོང་ནས་རང་གི་བུ་དེར་སྙིང་རྗེ་སྐྱེས་ནས་གནས་དེར་བཞག་མ་ནུས་པ་བཞིན་ནོ།། གནད་དོན་ནི། བདེན་འཛིན་གྱི་སྐྲག་པ་ནི་ཚོར་བ་སྡུག་བསྔལ་རང་མཚན་པ་ཡིན་ལ་ཉན་རང་དགྲ་བཅོམ་དང་བྱང་འཕགས་རྣམས་ལ་དེའི་བག་ཆགས་ཀྱི་སྐྲག་པ་སྲིད་ལ་སངས་རྒྱས་བཅོམ་ལྡན་འདས་ལ་བག་ཆགས་ཀྱང་མི་སྲིད་དོ།། དེའང་འཁོར་བ་ལ་སྐྱོན་དུ་མཐོང་བ་དེ་ལ་སྐྱོ་བ་ནི་ངེས་འབྱུང་ཡིན་ལ་དེས་དྲངས་པའི་ཐུགས་རྗེ་ནི་སངས་རྒྱས་བྱང་སེམས་ལ་ཡོད་ཅིང་སྐྲག་པའི་བག་ཆགས་ཤིན་ཏུ་རགས་པ་ཉན་རང་དགྲ་བཅོམ་ལ་ཡོད་ཅིང་དེ་ཡན་ཆད་ས་བཅུ་རྒྱུན་མཐའ་མན་ཆད་ལ་ཕྲ་མོ་ཡོད་དེ། སྡུག་བསྔལ་གྱི་བག་ཆགས་ཡིན་པ་གང་ཞིག སངས་རྒྱས་ལ་མེད་དེ་བག་ཆགས་སྤངས་ཟིན་པའི་ཕྱིར་ཕྲིན་ལས་རྟག་ཁྱབ་ལྷུན་གྲུབ་ཏུ་འབྱུང་བའི་གནད་ཀྱང་འདིའོ།། ཉན་རང་དགྲ་བཅོམ་དང་ཐེག་ཆེན་འཕགས་པ་ལ་ངེས་འབྱུང་གོང་ནས་གོང་དུ་འཕགས་པ་ནི་དཔེར་ན་སྨྱོན་པ་ལ། སྨྱོ་མ་སངས་བའི་གང་ཟག་གིས་སྐྱོ་ཤས་སྙིང་རྗེ་སྐྱེ་བ་བཞིན་ནོ།། རང་རྒྱུད་མན་ཆད་ཀྱིས་ཉན་རང་གིས་ཆོས་ཀྱི་བདག་མེད་མ་རྟོགས་པ་དང་། སེམས་ཙམ་མན་ཆད་ཀྱིས་རྫོགས་པའི་སངས་རྒྱས་ཀྱིས་ཆོས་བདག་མེད་པར་མ་རྟོགས་པར་འདོད་པ་ནི་ངེས་དོན་གྱི་ལུང་དང་དངོས་སྟོབས་ཀྱི་རིགས་པ་དང་འགལ་ལོ།། དེས་ན་མུ་སྟེགས་བྱེད་གང་གི་བདག་བཅས་ཀྱི་ཐར་པ་འདོད་པ་ལོག་རྟོག་ཡིན་པ་ལྟར་རང་རྒྱུད་མན་གྱིས་ཆོས་བདག་དང་བཅས་ཐར་ལམ་ཀྱང་ལོག་རྟོག་གོ། དེས་ན་ཇི་སྲིད་ཕུང་པོའི་འཛིན་པ་ཡོད་པ་དེ་སྲིད་དུ་ངར་འཛིན་པ་དང་ལས་དང་དེ་ལས་བྱུང་བའི་སྐྱེ་བ་ལ་སོགས་པ་ཡོད་པ་ཡིན་ནོ།། རྩ་ཤེར་དང་དབུ་འཇུག་སོགས་ལས་ཆོས་བདག་མཐའ་བཞི་སྐྱེ་བ་འགོག་པ་དང་། གང་ཟག་ལ་རྣམ་བདུན་ཤིང་རྟའི་རིགས་པས་སྤྱིར་ཤིང་རྟ་ཚིག་ན་བྱེ་བྲག་ཡན་ལག་མི་ཚིག་པ་མི་སྲིད་པར་བསྟན་པ་སོགས་དང་། རྩ་ཤེར་བདེན་པ་བརྟག་པའི་རབ་བྱེད་སྟོང་ཉིད་མིན་ན་མཆོག་གསུམ་དང་བདེན་བཞི་མེད་པའི་ཐལ་འགྱུར་སོགས་སྟོང་ཉིད་རྟོགས་པའི་ལུང་མཐའ་ཡས་ཏེ། གཞུང་རྒྱས་པ་མགོ་མཇུག་ཚང་བར་བལྟས་ན་ཤེས་སོ།། 

གཉིས་པ་ལ་ལྷག་བཅས་དང་ལྷག་མེད་ཀྱི་མྱང་འདས་མི་འཐོབ་པའི་ཐལ་བ་རྒྱས་བཤད་གཉིས་ལས། དང་པོ་ལ་ཆ་མེད་ཙམ་ལ་ཡང་བདེན་པར་འཛིན་ན་སྡུག་བསྔལ་རང་མཚན་པ་མྱོང་དགོས་པ་མངོན་སུམ་གྱིས་གྲུབ་པ། ཡང་དེར་བདེན་པར་འཛིན་ན་རྒྱུ་ཚོགས་གྲངས་ཚང་གི་རྟགས་ཀྱིས་ཉོན་མོངས་རང་མཚན་འབྱུང་བ་ཐལ་བ་གཉིས་ལས།

དང་པོ་ནི། གལ་ཏེ་བདེན་བཞི་མི་རྟག་སོགས་མཐོང་ནས་ཉོན་མོངས་པ་སྤངས་པས་གྲོལ་བར་འགྱུར་ཞེ་ན། འོ་ན་ཉོན་མོངས་སྤངས་བ་རྡོར་ཏིང་དེའི།། དེ་མ་ཐག་ཏུ་རྣམ་གྲོལ་དགུ་པའི་སྐབས་སུ་གྲོལ་བ་དེར་འགྱུར་རོ།། དེ་ལ་ཐེ་ཚོམ་ཅི་ཞིག་ཡོད་ཅེ་ན། ཉོན་མོངས་པ་མེད་ཀྱང་ཁྱེད་འདོད་པའི་ལྷག་བཅས་འཕགས་པ་དགྲ་བཅོམ་པ་དེ་དག་ལ། ལས་ཀྱི་མཚན་ཉིད་ཀྱི་ནུས་པ་སྨིན་པར་མཐོང་བ་ཡིན་པས།། དེ་བས་ན་ཉོན་མོངས་པ་སྤངས་པའི་རྗེས་ལ་གྲོལ་བར་འགྱུར་བ་ནི་མ་ཡིན་ནོ།། ཆོས་ཀྱི་བདག་མེད་མ་རྟོགས་པའི་ལུགས་ལ་ལྷག་བཅས་དགྲ་བཅོམ་ལ་བདེན་འཛིན་ཅན་གྱི་ཚོར་བ་ཡོད་པས་སྲེད་པ་རང་མཚན་པ་ཡོད་པ་ཐལ་བ་བརྗོད་པ་དངོས་བསྟན་ཡིན་ལ།་ཤུགས་བསྟན་ལ་ཆོས་ཀྱི་བདག་མེད་རྟོགས་པར་འདོད་པའི་རང་ལུགས་ལྟར་ན་རང་རྒྱུད་ཀྱི་གཏན་ཚིགས་སུ་བསྟན་པ་ཡིན་པས་ཉན་རང་དགྲ་བཅོམ་ལ་བདེན་འཛིན་མེད་པས་སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ། ཁྱབ་པ་འདུ་བྱེད་ཀྱི་སྡུག་བསྔལ་སོ་སྐྱེ་བསམ་གཏན་བཞི་པ་ནས་སྲིད་རྩེ་བར་གྱི་བདེན་འཛིན་རགས་པ་རྩ་བ་དྲུང་འབྱིན་ཟིན་ཀྱང་འདི་ལྟར་འདུ་བྱེད་ཀྱི་སྡུག་བསྔལ་སོ་སྐྱེ་ལ་ལྟོས་ན་ཕྲ་མོ་དང་། བྱང་འཕགས་ལ་ལྟོས་ན་རགས་པ་ལྡན་ལ། བདེན་འཛིན་མིན་པས་ཚོར་བའི་བག་ཆགས་ལ་བརྟེན་ནས་སྲིད་པ་ཕྲ་མོ་བག་ཆགས་ཀྱི་ཚུལ་དུ་འབྱུང་བས་ན་མ་རིག་བག་ཆགས་ཀྱི་ས། ཟག་མེད་ཀྱི་ལས་བསམ་གྱིས་མི་ཁྱབ་པའི་འཆི་འཕོ་བ། ཡིད་ཀྱི་རང་བཞིན་གྱི་ལུས་དང་བཅས་པ་ནི་འཁོར་བ་ཕྲ་མོ་རྨི་ལམ་ངོ་ཤེས་པས་རྨི་ལམ་ཉམས་སུ་མྱོང་བ་དང་སྒྱུ་མ་ཤེས་པས་སྒྱུ་མ་མྱོང་བ་བཞིན་ཕུང་ལྔ་ལ་ཉན་རང་དགྲ་བཅོམ་དང་བྱང་འཕགས་ཐམས་ཅད་ལ་འཛིན་པ་ཡོད་དོ།། འདིར་བག་ཆགས་ཀྱང་ས་བོན་ཁོ་ན་མིན་ཏེ་ཉན་རང་དགྲ་བཅོམ་དང་བྱང་འཕགས་ཀྱིས་ལས་ཉོན་གྱི་བག་ཆགས་མངོན་འགྱུར་དང་། ས་བོན་ཐམས་ཅད་ལ་བག་ཆགས་ཞེས་པའི་བརྡ་དང་ཐ་སྙད་ཟོར་ཡང་བའི་དབང་དུ་བྱས་སོ།། དེའང་རིགས་གཅིག་ཀྱང་ཕྲ་རགས་དུ་མར་ཤེས་དགོས་སོ།། འོ་ན་མ་རིག་བག་ཆགས་ཀྱི་ས་གང་ཞེ་ན། བདེན་འཛིན་དང་བཅས་པའི་ཆགས་སྡང་སོགས་ནི་ཉོན་མོངས་ཅན་དངོས་དང་། དེའི་བག་ཆགས་བདེན་མེད་སྒྱུ་མ་ལྟ་བུའི་ཆགས་སྡང་སོགས་ཉོན་མོངས་དངོས་ཀྱི་བག་ཆགས་དཔེར་ན་གླ་རྩི་དངོས་ཕྱུང་ཟིན་ནའང་ཤོག་གུ་ལ་གླ་རྩིའི་དྲི་བྲོ་བ་ལྟར་ཉོན་མོངས་པ་མ་རིག་པ་དང་སྲེད་པ་སོགས་ཀྱི་བག་ཆགས་ནི་མ་རིག་བག་ཆགས་ཀྱི་སའོ།། ཟག་མེད་ཀྱི་ལས་ནི་བདེན་འཛིན་བཅས་པའི་དགེ་མི་དགེ་ལུང་མ་བསྟན་གསུམ་ནི་ཟག་བཅས་ཀྱི་ལས་ཡིན་ལ་དེ་གསུམ་ཉན་རང་དགྲ་བཅོམ་ཡན་ཆད་བྱང་འཕགས་མན་ཆད་འཕགས་པ་འོག་མ་གསུམ་གྱི་བདེན་མེད་སྒྱུ་མ་ལྟ་བུ་བསགས་པ་ནི་ཟག་མེད་ཀྱི་ལས་སོ།། ཟག་མེད་ཀྱི་ལས་ཞེས་བྱ་བ་གཉེན་པོ་བདག་མེད་རྟོགས་པའི་ཤེས་རབ་སོགས་ཟག་པ་མེད་པའི་ཡེ་ཤེས་ཀྱིས་འཕགས་ལམ་ཕྱི་མ་བསྐྱེད་པ་ལྟ་བུ་བསམ་ན་མིན་ཏེ། མ་རིག་བག་ཆགས་ཀྱིས་ལྷན་ཅིག་བྱེད་རྐྱེན་བྱས་ནས་ཟག་མེད་ཀྱི་ཡེ་ཤེས་འབྱུང་བ་མི་སྲིད་དེ་མུན་པས་ལྷན་ཅིག་བྱེད་རྐྱེན་ལ་བརྟེན་ཏེ་སྣང་བ་འབྱུང་བར་ཁས་ལེན་ན་བཞད་གད་ཀྱི་གནས་སོ།། བསམ་གྱིས་མི་ཁྱབ་པའི་འཆི་འཕོ་བ་ནི་དཔེར་ན་མ་དག་སྤྲུལ་སྐུའི་ཞིང་ན་སྟོན་པས་མཛད་པ་བཅུ་གཉིས་སོགས་ཀྱི་སྐྱེ་ཤི་རང་མཚན་པར་སྣང་བ་དང་། དེའི་འཁོར་སོ་སྐྱེ་ཐམས་ཅད་དང་རྒྱུན་ཞུགས་སོགས་འཕགས་པ་འགའ་ཞིག་གི་སྐྱེ་ཤི་རང་མཚན་པ་དེ་འདྲ་མེད་པའི་དོན་ཏོ།། མཆོག་གི་སྤྲུལ་སྐུའི་དག་པའི་ཞིང་ཁམས་སུ་འདྲེན་པ་འོད་དཔག་མེད་ལ་གཞན་སྣང་གི་སྐྱེ་ཤི་རང་མཚན་པ་མེད་ཅིང་། བདེ་བ་ཅན་ན་ཉན་རང་ལྷག་མེད་ཀྱང་འགོག་པ་ལས་ལྡང་ནས་བརྫུས་ཏེ་སྐྱེ་བ་བཞེས་པ་དང་། ལོངས་སྐུའི་ཞིང་ན་སྟོན་པ་ལོངས་སྤྱོད་རྫོགས་སྐུ་གཞན་སྣང་དུ་མི་རྟག་པ་སྐད་ཅིག་མ་ཙམ་མ་གཏོགས་སྐྱེ་ཤི་རང་མཚན་པ་མེད་ལ་དེའི་འཁོར་དུ་གཏོགས་པ་ས་ཐོབ་འཕགས་པ་རྣམས་ལའང་སྐྱེ་ཤི་རང་མཚན་མེད་ཅིང་རང་ངོ་ནའང་འདུས་བྱས་མི་རྟག་པ་སྐྱེ་འཇིག་བྱེད་པ་ལ་བསམ་གྱིས་མི་ཁྱབ་པའི་འཆི་འཕོ་ཞེས་བྱའོ།། སྤྱིར་ཤ་ཁྲག་གདོས་བཅས་ཀྱི་ལུས་ནི་འདོད་ལྷ་མི་དུད་འགྲོ་ཡི་དྭགས་རྣམས་ཀྱི་ལུས་ཡིན་ལ། དམྱལ་བ་དང་བར་སྲིད་དང་རྨི་ལམ་གྱི་ལུས་ཡིད་ལུས་ཡིན་པར་གསུང་ཡང་སྔ་མ་དམྱལ་བའི་ཡིད་ལུས་དགོངས་པ་གང་ཡིན་དཔྱད་དགོས། དྭངས་མ་འོད་ལུས་བསམ་གཏན་བཞི་དང་། སྟོང་རིག་ཏིང་ངེ་འཛིན་གྱི་ལུས་ནི་གཟུགས་མེད་ཁམས་པ་དང་ཉན་རང་དགྲ་བཅོམ་ལྷག་མེད་སྐབས་དང་བྱང་འཕགས་ས་བཅུའི་རྒྱུན་མཐའི་བར་རོ།། སྐབས་འདིར་ཡིད་ཀྱི་རང་བཞིན་གྱི་ལུས་ནི་ཉན་རང་དགྲ་བཅོམ་དང༌། བྱང་འཕགས་ཀྱི་ཡིད་ལུས་དེའོ།། རྫོགས་པའི་སངས་རྒྱས་ལ་ནི་གཞན་སྣང་དུ་གཟུགས་སྐུ་དབྱིབས་དང་ཁ་དོག་ནི་རང་སྣང་འདུས་བྱས་ཀྱི་རྒྱུ་བ་ཆད་པས་རྡོ་རྗེའི་སྐུ་ཡིན་ནོ།། དེའང་མ་རིག་བག་ཆགས་ཀྱི་ས་དང་། ཟག་མེད་ཀྱི་ལས་གཉིས་ཀུན་འབྱུང་བདེན་པ་ཕྲ་བ་དང་། བསམ་གྱིས་མི་ཁྱབ་པའི་འཆི་འཕོ་དང་། ཡིད་ཀྱི་རང་བཞིན་གྱི་ལུས་གཉིས་སྡུག་བདེན་ཕྲ་མོའོ།། བཞི་བརྒྱ་པ་ལས། མི་རྟག་པ་ལ་ངེས་པར་གནོད།། གང་ལ་གནོད་ཡོད་དེ་བདེ་མིན།། ཞེས་སོ།། ཡང་མ་རིག་བག་ཆགས་ཉོན་མོངས་པའི་བདུད་དང་། ཟག་མེད་ཀྱི་ལས་ལྷ་བུའི་བདུད་དང་། བསམ་གྱིས་མི་ཁྱབ་པའི་འཆི་འཕོ་འཆི་བདག་དང་། ཡིད་ལུས་ཕུང་པོའི་བདུད་ཕྲ་མོ་ཡིན་ཏེ། ཆོས་ཐམས་ཅད་བདེན་སྟོང་དུ་འཛིན་པའི་རྣམ་རྟོག་ཕྲ་མོ་ཡིན་པའི་ཕྱིར་རོ།། ཕྲ་བའི་རྟེན་འབྲེལ་བཅུ་གཉིས་རྩིར་བཏུབ་ཀྱང་རང་གིས་དཔྱད་ན་ཤེས་ཏེ། མདོར་ན་སོ་སྐྱེ་ལམ་ལ་ཞུགས་མ་ཞུགས་ཐམས་ཅད་དང༌། ཁྱད་པར་དུ་ཉན་རང་སློབ་པ་དང་ཐེག་ཆེན་ཆོས་མཆོག་མན་ཆད་འཁོར་བ་རགས་པ་ཡིན་ལ། ཉན་རང་དགྲ་བཅོམ་དང་བྱང་འཕགས་རྒྱུན་མཐའ་མན་ཆད་ལ། སེར་སྣ་ལ་སོགས་རྣམ་རྟོག་གང་།། དེ་ནི་ཉོན་མོངས་སྒྲིབ་པར་འདོད།། འཁོར་གསུམ་རྣམ་པར་རྟོག་པ་གང་།། དེ་ནི་ཤེས་བྱའི་སྒྲིབ་པར་འདོད།། ཅེས་གསུངས་པའི་བག་ཆགས་བདེན་མེད་དུ་འཛིན་པའི་བློ་ཡོད་པ་དེ་འཁོར་བ་ཕྲ་མོ་ཡིན་ཅིང་། མྱང་འདས་མཐར་ཐུག་སངས་རྒྱས་ཉག་གཅིག་སྟེ། རྒྱུད་བླ་མ་ལས། དེས་ན་སངས་རྒྱས་མ་ཐོབ་པར།། མྱ་ངན་འདས་པ་མི་འཐོབ་སྟེ།། འོད་དང་འོད་ཟེར་སྤངས་ནས་ནི།། ཉི་མ་ལྟ་བར་མི་ནུས་བཞིན།། ཞེས་སོ།། ཉན་རང་དགྲ་བཅོམ་དང་བྱང་འཕགས་འཁོར་བའི་སེམས་ཅན་མིན་སྙམ་པ་ཐོས་པ་ཆུང་བ་གསར་བུ་འགའ་རེ་འདུག་པས་དེ་རྣམས་ལ་ཕན་ཏུ་རེ་ནས་འཕྲོས་དོན་ཅུང་ཟད་བྲིས་པའོ།། འདི་དག་རྩ་བའི་དངོས་བསྟན་རང་རྒྱུད་འདོད་ཅིང་ཐེག་གཅིག་བསྒྲུབ་པ་ནོར་ཏེ་གོང་འོག་ཀུན་ཏུ་ལེགས་པར་དཔྱད་ན་ཤེས་སོ།། 

གཉིས་པ་ནི། རེ་ཞིག་རྟག་པ་དང་གཅིག་འཛིན་གྱི་མ་རིག་པ་སྤངས་པས་ཡང་སྲིད་ཉེ་བར་ལེན་པའི་སྲེད་པ་ནི།། མེད་ཅེས་བྱ་ལ་དེས་ན་གྲོལ་བ་ངེས་པ་ཉིད་དུ་འདོད་ཅེ་ན།། དེ་ལ་བརྗོད་པར་བྱ་སྟེ་གང་གི་ཕྱིར་དངོས་པོ་བདེན་འཛིན་གྱི་དམིགས་པ་དང་བཅས་པའི་ལྟ་བ་དང་ལྡན་པ་རྣམས་ལ་མ་རིག་པ་སྤངས་པ་མ་ཡིན་ཏེ། བདེན་འཛིན་དེ་ཡོད་པས་སྲིད་པ་སྤངས་པ་ཡང་ཡོད་པ་མ་ཡིན་པའི་ཕྱིར་རོ།། གལ་ཏེ་ཉོན་མོངས་ཅན་གྱི་སྲེད་པ་སྤང་བ་ཡོད་དུ་ཆུག་ཀྱང་ཉོན་མོངས་པ་དང་མཚུངས་པར་མི་ལྡན་པའི་སྲེད་པ་འདི་ཉོན་མོངས་ཅན་མིན་ཡང་།། ཉོན་མོངས་ཅན་མ་ཡིན་པའི་ཀུན་ཏུ་རྨོངས་པ་དགྲ་བཅོམ་ལ་མི་ཤེས་པའི་རྒྱུ་བཞི་ཡོད་པ་ཁྱོད་ཀྱི་འདོད་པ་དེ་བཞིན་དུ་ཁྱོད་ཀྱི་རྣལ་འབྱོར་པ་རྣམས་ལ་ཅི་སྟེ་མེད་དེ་ཡོད་པ་ཐལ།། 

གཏན་ཚིགས་འདིས་ཀྱང་སྲེད་པ་སྤོང་བར་མི་ནུས་ཏེ་ཚོར་བའི་རྐྱེན་གྱིས་སྲེད་པ་འབྱུང་བ་ཡིན་པས།། རྒྱུ་ཚོར་བ་ལ་བདེན་འཛིན་ཉམས་པ་མེད་པར་ཁྱེད་ལྟར་ན་དགྲ་བཅོམ་པ་དེ་དག་ལ་ཡང་ཡོད་དོ།། འདི་ནི་རྒྱུ་ཚོགས་གྲངས་ཚང་གི་རང་བཞིན་རྟགས་ཐལ་འགྱུར་ཁོ་ན་སྟེ། བྱེ་སྨྲའི་ལུགས་ལ་མ་རིག་གཅིག་པུ་ལ་ཉོན་མོངས་ཅན་ཡིན་མིན་གཉིས་སུ་འདོད་ཀྱི་སྲེད་པ་སོགས་ཡིན་ན་ཉོན་མོངས་ཅན་དུ་ཁྱབ་པའི་ཕྱིར་རོ།། དེ་ལ་གང་ཟག་གི་བདག་དང་ཆོས་བདག་རགས་པ་གོང་བུ་དང་རྟག་འཛིན་སྤོངས་པས་རྡུལ་ཕྲན་དང་ཤེས་པ་ཆ་མེད་ཙམ་འཛིན་པ་ལ་ཁ་ན་མ་ཐོ་བ་མེད་པའི་ཚོར་བ་ཡོད་ན་ཡང་སྲེད་པ་ཡོད་པ་མ་ཡིན་ནོ་ཞེ་ན། ཆ་མེད་ལྟ་བུ་དངོས་པོ་ལ་བདེན་པ་མངོན་པར་ཞེན་པ་ཅན་ལ་ཁ་ན་མ་ཐོ་བ་མེད་པ་ཉིད་ཀྱང་གྲུབ་པ་མ་ཡིན་ཏེ་ཁ་ན་མ་ཐོ་བ་ནི་བདེན་འཛིན་ནོ།། འོ་ན་བྱེ་སྨྲས་ཆགས་སྡང་སོགས་ཉོན་མོངས་ཅན་མིན་པ་མི་འདོད་པ་ཅི་ཕྱིར་ཞེ་ན། ལྷག་བཅས་སྐབས་ཉན་རང་ལ་མི་ཤེས་པའི་རྒྱུ་ཉོན་མོངས་ཅན་མིན་པའི་མ་རིག་པ་ཡོད་པས་ཤེས་བྱ་ཐམས་ཅད་མི་མཁྱེན་པ་ཡིན་ལ་སངས་རྒྱས་ལ་དེ་མེད་པས་ཐམས་ཅད་མཁྱེན་པ་ཡིན་ནོ།། ལྷག་མེད་སྐབས་མཐར་ཐུག་ཐེག་གསུམ་དུ་རིག་པ་རྒྱུན་ཆད་པར་འདོད་པའི་ཕྱིར་རོ།། དེའི་ཕྱིར་གལ་ཏེ་ཉོན་མོངས་པ་ཅན་མ་ཡིན་པའི་མི་ཤེས་པ་ཡོད་ཀྱང་སྲེད་པ་ཁས་མི་ལེན་པ་དེ་ལྟར་ན་ཡང་། ཆོས་ཐམས་ཅད་སྟོང་པ་ཉིད་མཐོང་བ་དང་བྲལ་བས་བདེན་འཛིན་ཡོད་ན་སྲེད་པ་རང་མཚན་པ་ཡོད་པ་རིགས་པའི་སྟོབས་ཀྱིས་འཐོབ་པ་ཡིན་ནོ།། འདི་ལ་གངས་ཅན་ན་འཆད་ཚུལ་གསུམ་སྣང་སྟེ། གང་ཟག་རང་རྐྱ་ཐུབ་པའི་རྫས་ཡོད་ཀྱིས་དྲངས་པའི་ཉོན་མོངས་ཅན་མིན་ཡང་། གང་ཟག་ངོ་བོ་ཉིད་ཀྱིས་གྲུབ་པའི་འཛིན་སྟངས་ཀྱིས་དྲངས་པའི་ཉོན་མོངས་ཅན་མིན་པ་མ་རིག་པ་དང་སྲེད་པ་སོགས་ཅི་སྟེ་མེད་ཅེས་དང་། འགའ་ཞིག་གང་ཟག་གི་བདག་དང་ཆོས་བདག་རགས་པ་གཅིག་འཛིན་གྱི་བདག་འཛིན་གྱིས་དྲངས་པའི་ཉོན་མོངས་ཅན་མིན་ཡང་ཆོས་བདག་སྤྱིཪ་ཆ་མེད་གཉིས་འཛིན་གྱི་མ་རིག་པ་སོགས་ཅི་སྟེ་མེད་ཅེས་དང་། ཡང་འགའ་ཞིག་གིས་འཁོར་བར་དབང་མེད་དུ་སྐྱེ་བ་ལེན་པའི་རྒྱུ་ཉོན་མོངས་ཅན་མེད་ཀྱང་བདག་རྒྱུད་ཀྱིས་མ་བསྡུས་པའི་གཟུགས་དང་། གཞན་རྒྱུད་ཀྱིས་བསྡུས་པའི་ཕུང་པོར་བདེན་འཛིན་གྱིས་དྲངས་པའི་ཤེས་བྱའི་སྒྲིབ་པ་ཉོན་མོངས་ཅན་མིན་པའི་སྲེད་པ་སོགས་ཅི་སྟེ་མེད་དེ་ཡོད་དགོས་ཞེས་པ་གསུམ་ནི་རང་རྒྱུད་ཀྱི་གཏན་ཚིགས་སུ་བཞེད་དོ།། ལུགས་དང་པོ་ནི་མངོན་པ་ནས་བཤད་པའི་ཉོན་མོངས་འཇིག་རྟེན་པའི་བསམ་གཟུགས་ཀྱི་ཏིང་འཛིན་ཐོབ་པ་རྣམས་ཀྱིས་སྤངས་པ་དང་སྤྱིར་འདྲ་བ་ལ་མི་རྟག་སོགས་བདེན་པའི་རྣམ་པ་སྒོམ་ཚུལ་མངོན་པ་ནས་འབྱུང་བ་ལྟར་སྒོམ་པས་འདིས་ནི་སྲིད་རྩེའི་ཉོན་མོངས་ཀྱང་སྤོང་བའི་ཆ་ནས་འཇིག་རྟེན་ཞི་རགས་ཀྱི་རྣམ་པ་སྒོམ་པའི་འབྲས་བུ་ལས་ལྷག་ཅིང་འཕགས་པའི་གང་ཟག་དངོས་མིན་ཏེ་དབུ་མར་བཤད་པའི་ཉོན་མོངས་བདེན་འཛིན་སྤོང་བའི་གཉེན་པོ་སྟོང་ཉིད་མ་སྒོམ་པས་སོ།། དེས་ན་འཁོར་བའི་སེམས་ཅན་རང་མཚན་པ་མིན་པའི་གང་ཟག་གསུམ་པ་ཞིག་བཞེད་དོ།། འདི་ཤིན་ཏུ་བཞག་དཀའ་སྟེ་མཁས་པ་སྔ་མས་བཀག་ཟིན་ཏོ།། ལུགས་གཉིས་པ་དང་གསུམ་པ་བརྗོད་ཚུལ་ཙམ་ལས་དོན་གཅིག་པས། ཉན་རང་གི་ཆ་མེད་གཉིས་བདེན་མེད་མ་རྟོགས་ཀྱང་ཆ་མེད་ཙམ་རྟོགས་ན་ཉན་རང་དགྲ་བཅོམ་མཚན་ཉིད་པ་འཐོབ་ཀྱང་མ་རིག་བག་ཆགས་སོགས་མི་ཤེས་པའི་རྒྱུ་བཞི་ཡོད་པ་ཁྱོད་ཁས་ལེན་པ་དེ་བཞིན་དུ་ཟག་མེད་ཀྱི་ལས། ཡིད་ཀྱི་རང་བཞིན་གྱི་ལུས། བསམ་གྱིས་མི་ཁྱབ་པའི་འཆི་འཕོ་དང་བཞི་མ་སྤོང་ན་ཐམས་ཅད་མཁྱེན་པ་མི་ཐོབ་པས། ཐེག་དམན་འཕགས་པ་དེ་དག་ཐེག་ཆེན་ལ་ཅི་སྟེ་མི་འཇུག་སྟེ། མཐར་ཐུག་ཐེག་པ་གཅིག་མདོ་པད་དཀར་སོགས་ལས་གསུངས་པ་ལྟར་ངེས་དོན་ཡིན་པ་དེས་ན་ཤེས་སྒྲིབ་ཀྱི་སྲེད་པ་དང་ང་རྒྱལ་སོགས་ཁྱེད་ཅག་ཉན་ཐོས་པའི་གྲུབ་མཐའ་ལ་མ་གྲགས་ཀྱང་ངེས་པར་ཐེག་དམན་ཉན་རང་དགྲ་བཅོམ་ཐོབ་ཟིན་པ་དེ་དག་ལའང་ཅི་སྟེ་མེད་དེ་ཡོད་ཅེས་མཐར་ཐེག་པ་གཅིག་ཏུ་སྒྲུབ་བྱེད་རང་རྒྱུད་དུ་བཀོད་དོ།། འདིར་རང་རྒྱུད་ཀྱི་རྟགས་མ་ངེས་ཏེ་ས་བཅུའི་རྒྱུན་མཐའ་ན་ཚོར་བ་ཡོད་ཀྱང་རྣམ་གྲོལ་ཐ་མའི་ཚེ་སྲེད་པ་གཏན་མི་སྐྱེ་བའི་ཕྱིར་རོ།། མཐར་ཐུག་ཐེག་པ་གཅིག་གོང་དུ་བསྒྲུབས་ཟིན་ཏོ།། རང་ལུགས་ནི། སྲེད་འདི་ཉོན་མོངས་ཅན་མིན་ཡང་།། ཀུན་རྨོངས་བཞིན་དུ་ཅི་སྟེ་མེད།། ཅེས་པའི་དོན་ནི། ཉོན་མོངས་ཅན་གྱི་སྲེད་པ་འདི་ནི་ཞེས་ཡར་བཅད། ཉོན་མོངས་ཅན་མིན་ཡང་ཀུན་རྨོངས་བཞིན་དུ་ཅི་སྟེ་མེད་ཅེས་ཉོན་མོངས་ཅན་མིན་པའི་ཚིག་ཀུན་རྨོངས་ལ་མར་སྦྱོར་དགོས་ཏེ། ཀུན་རྨོངས་དེ་ཤེས་སྒྲིབ་ཡིན་པས་ཉོན་མོངས་ཅན་གྱི་དཔེ་མ་གྲུབ་སྙམ་ན། ཀུན་རྨོངས་ཉོན་མོངས་ཅན་མིན་ཡང་། སྤོང་བྱེད་གཉེན་པོ་མེད་པས་ཉན་རང་དགྲ་བཅོམ་ལ་ཡོད་པ་བཞིན། སྲེད་པ་སྤོང་བྱེད་ཀྱི་གཉེན་པོ་ཆོས་ཐམས་ཅད་བདག་མེད་དམ་བདེན་མེད་རྟོགས་པའི་ཤེས་རབ་མེད་པར་ཁས་ལེན་པས་སྲེད་པའི་རྒྱུ་ཚོར་བ་ལ་བདེན་འཛིན་ཉམས་པ་མེད་པར་ཡོད་ན་སྲེད་པ་ཉོན་མོངས་ཅན་ཅི་སྟེ་མེད་ཡོད་དོ།། མདོར་ན་ཉོན་མོངས་ཅན་ཡིན་མིན་གྱི་ཆ་ནས་འདྲ་མཚུངས་དཔེ་བཞག་པ་མིན་གྱི་སྤོང་བྱེད་གཉེན་པོ་འདྲ་བའི་ཆ་ནས་ཀུན་རྨོངས་ཉོན་མོངས་ཅན་མིན་ཡང་ཉན་རང་ལ་ཡོད་པ་དང་དངོས་སྨྲ་བས་ཁས་ལེན་པ་དེ་བཞིན་དུ་རིགས་ཅན་གསུམ་ཆར་ལ་སྲེད་པ་ཉོན་མོངས་ཅན་ཅི་སྟེ་མེད་དེ་ཡོད་དོ་ཞེས་དངོས་སྨྲ་བ་ལ་ཐལ་འགྱུར་བཀོད་པ་ཡིན་ནོ།། ཟློག་ཕྱོགས་ཀྱི་སྒོ་ནས་ཉན་རང་སོགས་ཀྱིས་ཆོས་ཐམས་ཅད་བདག་མེད་སྟོང་ཉིད་མེད་དགག་བདེན་སྟོང་མངོན་དུ་རྟོགས་པ་ སོགས་གོང་སྤྱི་དོན་སྐབས་ལྟར་ཤུགས་ཀྱིས་བསྟན་ཏེ་མཇུག་སྡུད་སྐབས། དེས་ན་སྟོང་ཉིད་སྒོམ་པར་བྱ་ཞེས་གསུངས་པའི་ཕྱིར་རོ།། དེས་ན་ལུགས་དང་པོ་དང་རང་ལུགས་གཉིས་ཀའི་ཉན་རང་གིས་ཆོས་ཐམས་ཅད་བདག་མེད་རྟོགས་པ་ལ་ཁྱད་མེད་ཅིང་། འོན་ཀྱང་རང་ལུགས་ཐེག་གསུམ་རྟོགས་རིགས་མི་མཉམ། ལུགས་བར་པ་གསུམ་ཆར་དང་ཀློང་ཆེན་པའི་ལུགས་ཆ་ཤས་བཅས་ཉན་རང་གིས་ཆོས་ཀྱི་བདག་མེད་མ་རྟོགས་ཤིང་གོང་སྨོས་ལྟར་གཏན་ཚིགས་རང་རྒྱུད་དོ།། ཐ་མ་རང་ལུགས་འགོག་བྱེད་གཏན་ཚིགས་སྔ་ཕྱི་གཉིས་ཐལ་འགྱུར་ཡིན་ཞིང་ལུགས་བཞིའམ་ལྔ་ཆར་རྒྱུ་ཚོགས་གྲངས་ཚང་གི་གཏན་ཚིགས་ཙམ་གཅིག་གོ། འདིར་བསྡུས་པའི་དོན་ནི། དུས་གང་གི་ཚེ་རྒྱུད་གྲོལ་བ་ཡིན་ན་ཡང་བདེན་འཛིན་གྱི་ལས་ཡང་སྲིད་ཀྱི་འབྲས་བུ་སྟེར་བ་ལ་ནུས་པ་དང་ལྡན་པར་མཐོང་བ་ཡིན་ལ། སྲེད་པ་དང་རྒྱུ་ཚོར་བ་ཡོད་པ་ཡིན་པ་ན། དེའི་ཚེ་ཉོན་མོངས་པ་སྲེད་པ་སྤངས་པ་ལའང་ཐེ་ཚོམ་ཟ་བས་ཇི་ལྟར་གྲོལ་བར་ངེས་པར་བྱ། དེ་ལྟ་བས་ན་སྟོང་པ་ཉིད་མེད་པར་ཇི་ལྟར་དགེ་སློང་ཉིད་ལེགས་པར་གནས་པར་སྣང་བར་འགྱུར་ཏེ་མི་འགྱུར་རོ།། 

གཉིས་པ་ལྷག་མེད་རྒྱས་བཤད་ལ། བདེན་འཛིན་དམིགས་བཅས་ཀྱི་ལམ་སྒོམ་ཀྱང་ཕྱི་རོལ་པ་བཞིན་ཐར་པ་མི་ཐོབ་པ་བསྟན་པ་ནི། སེམས་ནི་དམིགས་དང་སོགས་ཀྱི་དོན་བརྗོད་པའི་ཕྱིར། ཆ་མེད་དམ་མི་རྟག་པ་ལ་བདེན་འཛིན་དམིགས་པ་དང་ནི་བཅས་པའི་སེམས་དེ་ཡང་རྒྱུ་ལམ་གྱི་གནས་སྐབས་ན་འཕགས་པའི་བདེན་པ་བཞིའམ་དེ་བསྒོམས་པའི་འབྲས་བུ་འགོག་པ་ལྟ་བུ་ཡུལ་འགའ་ཞིག་ལ་ནི་རྟག་པར་མངོན་པར་ཞེན་པས་གནས་པར་འགྱུར་ལ།། 

ཆོས་ཐམས་ཅད་སྟོང་ཉིད་དང་ནི་བྲལ་བའི་སེམས་བདེན་འཛིན་གྱི་དམིགས་པའི་ཞགས་པས་བསྡམས་ཏེ་རེ་ཞིག་འགགས་པ་སྲིད་ན་ཡང་དེ་ནི་སླར་ཡང་འཁོར་བར་སྐྱེ་བར་ཐལ་བར་འགྱུར་ཏེ།། དཔེར་ན་མུ་སྟེགས་བྱེད་འགའ་ཞིག་འདུ་ཤེས་མེད་པའི་སྙོམས་འཇུག་ལ་ཐར་ལམ་དང་འབྲས་བུ་འདུ་ཤེས་མེད་པ་པ་ལ་ཐར་པར་རློམས་ནས་སྒོམ་པ་ན་འཇུག་ཤེས་དྲུག་རེ་ཞིག་འགག་པ་སླར་ཡང་སེམས་དང་སེམས་ལས་བྱུང་བ་རྣམས་སྐྱེ་བ་ན་ངན་སོང་དུ་སྐྱེ་བ་བཞིན་ནོ།། འདི་ནི་མཐར་ཐུག་ཐེག་གཅིག་སྒྲུབ་བྱེད་མིན་ཏེ། གོང་དུ་སྒྲུབ་ཟིན་པའི་ཕྱིར། དཔེ་དང་ཡང་ཤིན་ཏུ་མི་འགྲིག་སྟེ། འདུ་ཤེས་མེད་པའི་སྙོམས་འཇུག་གམ། འདུ་ཤེས་མེད་པ་གཉིས་གང་ལྟར་ཡང་ང་སྙོམས་འཇུག་ལས་ལྡང་བ་ན་སླར་ཡང་ཐེག་ཆེན་ལམ་ལ་མཚམས་སྦྱོར་བ་མིན་ཏེ་སྙོམས་འཇུག་པ་ནི་ཉམས་པ་སྲིད་ཅིང་མ་ཉམས་ནའང་འདུ་ཤེས་མེད་པའི་ལྷ་གནས་སུ་སྐྱེ་ནས་སླར་ཡང་ལན་གྲངས་གཞན་ལ་མྱོང་བའི་ལས་ཀྱིས་དམྱལ་བར་ལྟུང་བར་བཤད་པའི་ཕྱིར་རོ།། དཔེར་ན་མུ་སྟེགས་བྱེད་འགའ་ཞིག་བདག་མེད་མི་སྒོམ་པར་འདུ་ཤེས་མེད་པའི་སྙོམས་འཇུག་ཐར་ལམ་དུ་ཞེན་ནས་སྒོམ་པས་འབྲས་བུ་འདུ་ཤེས་མེད་་པ་ཐར་པ་རློམས་ཀྱང་འཁོར་བར་ཕྱིར་ལྡོག་པས་ལམ་ལོག་ཡིན་པ་ལྟར། ཐལ་འགྱུར་ལྟར་ན་ཆོས་ཀྱི་བདག་མེད་མ་རྟོགས་ན། གང་ཟག་གི་བདག་མེད་རྟོགས་མི་སྲིད་པས། ཆོས་བདག་ཆ་མེད་གཉིས་བདེན་མེད་མ་རྟོགས་པའི་ཉན་རང་དགྲ་བཅོམ་ཙམ་ཡང་མི་སྲིད་པས་བྱེ་མདོ་ནས་རང་རྒྱུད་མན་ཆད་ལ་ཐལ་འགྱུར་བཀོད་པའོ།། འདི་མཐར་ཐུག་ཐེག་པ་གཅིག་ཏུ་སྒྲུབ་བྱེད་ཡིན་ན་འགོག་པའི་༼ སྙོམས་འཇུག་དཔེར་འོས་ཏེ་༽སྙོམས་འཇུག་ལས་ལྡང་བ་ན་འཁོར་བར་ལྡོག་མི་སྲིད་ཅིང་། ཕྱིར་མི་འོང་བས་ད་དུང་དགྲ་བཅོམ་ཐོབ་དགོས་ལ། དགྲ་བཅོམ་པ་ནི་ལྷག་མེད་ལ་འཇུག་དགོས་ཤིང་ལྷག་མེད་ལས་ལྡང་ནས་ཐེག་ཆེན་ལ་འཇུག་པའི་ཕྱིར་དང་རྒྱལ་སྲས་ཆེན་པོས་ཀྱང་འཕགས་པ་དགྲ་བཅོམ་པ་རྣམས་ལ་འདུ་ཤེས་མེད་པའི་སྙོམས་འཇུག་བཞིན་ཞེས་ཤིན་ཏུ་མ་གུས་པ་མི་ཁོམ་པའི་གནས་དང་མཚུངས་པའི་ཚིག་གིས་སྨད་པར་མཛད་མི་འོས་པའི་ཕྱིར། དེས་ན་འདི་ནི་ངེས་དོན་གྱི་མདོའི་དགོངས་པ་མ་ལོན་པའི་དངོས་སྨྲ་བའི་གྲུབ་མཐའ་འཛིན་པ་ལ་སྨོད་ཚིག་གོ། 

གསུམ་པ་དོན་བསྡུ་བ་ནི། དེས་ན་ཉོན་མོངས་སྤངས་པའི་དགེ་སློང་ཉིད་དང་སྡུག་བསྔལ་སྤངས་པའི་མྱ་ངན་འདས་པ་ཉིད་ཐོབ་པར་འདོད་པས་ཆོས་ཐམས་ཅད་སྟོང་པ་ཉིད་ནི་བསྒོམ་པར་བྱའོ།། དེ་བསྒོམས་པས་ནི་ཉོན་མོངས་པ་སྤང་བ་དང་མྱ་ངན་ལས་འདས་པ་ཡང་འཐོབ་པར་འགྱུར་གྱི། གཅིག་ཏུ་བདེན་བཞི་མི་རྟག་སོགས་བསྒོམས་པས་ནི་མ་ཡིན་ནོ་ཞེས་པའི་དོན་ནོ།། ཚིགས་བཅད་གསུམ་འདི་ནི་མཁས་པ་སྔ་མ་འགས་སློབ་དཔོན་གྱི་མིན་པར་འདོད།འགའ་ཞིག་ཡིན་པར་འདོད་དེ་གང་ལྟར་ཡང་གོ་སླའོ།། 

གལ་ཏེ་ཁྱོད་ཀྱི་ལུང་སངས་རྒྱས་ཀྱིས་གསུང་པའི་མཚན་ཉིད་ཅན་མ་ཡིན་ནོ་ཞེ་ན། ངག་གང་ཞིག་མདོ་སྡེ་ལ་འཇུག་པ་དེ།། གལ་ཏེ་སངས་རྒྱས་ཀྱི་གསུང་ཡིན་པར་འདོད་ན།། རྣམ་པ་ཐམས་ཅད་དུ་མི་མཉམ་ཡང་ཐེག་ཆེན་གྱི་བརྗོད་བྱ་ཕལ་ཆེར་ཁྱེད་ཅག་གི།མདོ་དང་མཚུངས་པ་འདོད་པ་མིན་ནམ་ཅི།། 

ཡང་སྟོང་ཉིད་ལ་སོགས་པའི་ཕྱོགས་འགའ་ཞིག་མི་མཐུན་པས་སངས་རྒྱས་ཀྱི་གསུང་མ་ཡིན་ཞེ་ན། གལ་ཏེ་དེའི་ཕྱོགས་སུ་མ་གཏོགས་པ་གཅིག་གིས་ནི།། ཐེག་ཆེན་ཐམས་ཅད་སྐྱོན་དང་བཅས་པར་གྱུར་ན།། ཁྱོད་ཀྱི་མདོ་ཡང་དག་པར་ལྡན་པའི་ལུང་ལ་སོགས་པ་སྟོང་པ་ཉིད་ཆེན་པོ་དང་ཚུལ་མཚུངས་པར་སྟོན་པ་གཅིག་གིས་ཐེག་པ་ཆེན་པོ་ཐམས་ཅད་ནི།། རྒྱལ་བས་གསུངས་པ་ཅིས་མ་ཡིན་ཏེ་ཡིན་ནོ།། 

ངག་གང་ཞིག་འོད་སྲུང་ཆེན་པོ་ལ་སོགས་པས་ཀྱང་གཏིང་དཔོག་པར་མ་གྱུར་པ།། དེ་ནི་ཁྱོད་ཀྱིས་མ་རྟོགས་པས།། གཟུང་བར་བྱ་བ་མིན་པར་སུ་ཞིག་གིས་བྱེད།། འདི་དངུལ་ཆུ་ཐོགས་མེད་ཀྱིས་གོང་ཐེག་ཆེན་བཀའ་སྒྲུབ་སྐབས་བཤད་པ་ལྟར་ཞི་ལྷས་གསུངས་ཡིན་མིན་གང་ལྟར་ཡང་འབྲེལ་ཆགས་ཤིང་ཚིག་དོན་ལ་བརྟགས་ན་གསུང་མིན་པ་འདྲའོ།། 

གཉིས་པ་མྱང་འདས་ཆེན་པོ་མངོན་དུ་བྱེད་ཚུལ་རྗེས་འགྲོའི་སྒོ་ནས་བསྟན་པ་ནི། ད་ནི་ཐེག་པ་ཆེན་པོའི་སྟོང་པ་ཉིད་ཀྱི་དབང་དུ་བྱས་ནས་བཤད་པ། ཕྱིན་ཅི་ལོག་ཏུ་རྨོངས་པས་སྡུག་བསྔལ་ཅན་འཁོར་བའི་སེམས་ཅན་རྣམས་ཀྱི་དོན་དུ།། ཆགས་པའི་མཐའ་དང་འཇིགས་ཤིང་སྐྲག་པའི་མཐའ་གཉིས་ལས་གྲོལ་བའི།། སྙིང་རྗེའི་གཞན་དབང་གིས་འཁོར་བར་གནས་པ་གྲུབ་པར་འགྱུར་བ།། འདི་ནི་མཐའ་བཞི་སྤྲོས་པ་དང་བྲལ་བའི་སྟོང་པ་ཉིད་འཁོར་འདས་དབྱེར་མེད་བསྒོམས་པའི་འབྲས་བུ་ཡིན་ནོ།། འདི་ནི་ཚོགས་སྦྱོར་ན་ཐེག་ཆེན་གྱི་ལྟ་སྤྱོད་ཉམས་སུ་ལེན་པའི་འབྲས་བུ་འཕགས་ལམ་ས་དང་པོ་ནས་བཟུང་སངས་རྒྱས་མ་ཐོབ་བར་དུ་འཁོར་འདས་རོ་མཉམ་དུ་རྟོགས་པས་གོང་ནས་གོང་དུ་འཕེལ་བའི་དོན་ཏེ་འཁོར་བ་ན་བསམ་བཞིན་སྐྱེ་བ་བཞེས་ནུས་པའི་ཕྱིར་རོ།། དེ་སྐད་དུ་བྱང་ཆུབ་སེམས་འགྲེལ་ལས་ཀྱང་། དེ་ལྟར་རྣལ་འབྱོར་པ་རྣམས་ཀྱིས།། སྟོང་པ་ཉིད་ནི་བསྒོམ་བྱས་ནས།། བློ་ནི་གཞན་དོན་ལ་དགའ་བར།། འགྱུར་བ་འདི་ལ་ཐེ་ཚོམ་མེད།། ཅེས་དང་། ཡང་ཀླུ་སྒྲུབ་ཞབས་ཀྱིས། གདོད་ནས་སྐྱེ་མེད་རང་བཞིན་འདི།། བློ་ཡིས་གཏིང་ནས་རྟོགས་གྱུར་ན།། འཁོར་བའི་འདམ་དུ་བྱིང་བ་ལ།། སྙིང་རྗེ་ངང་གིས་སྐྱེ་བར་འགྱུར།། ཞེས་གསུངས་སོ།། མཐར་ཐུག་གི་འབྲས་བུ་སྐུའི་རྣམ་བཞག་རྒྱས་པར་གོང་དུ་བསྟན་ཟིན་པས་འདིར་མདོ་ཙམ་བསྟན་པའོ།། 

གཉིས་པ་དོན་བསྡུ་ནས་སྟོང་ཉིད་སྒོམ་པར་གདམས་པ་ལ། བདེན་འཛིན་ཉོན་སྒྲིབ་ཀྱི་གཉེན་པོ་སྟོང་ཉིད་མེད་དགག་ཙམ་སྒོམ་པར་གདམས་པ། སྒྲིབ་གཉིས་བག་ཆགས་བཅས་པའི་གཉེན་པོ་སྟོང་ཉིད་སྤྲོས་བྲལ་བསྒོམ་པར་གདམས་པ། དེས་ན་སྟོང་པ་ཉིད་ལ་སྐྲག་མི་རིགས་པར་བསྟན་པ་དང་གསུམ། 

དང་པོ་ནི། དེ་ལྟར་སྟོང་པ་ཉིད་ཀྱི་ཕྱོགས་ལ། སུན་འབྱིན་པ་ནི་འཐད་པ་མ་ཡིན་པས།། དེས་ན་ཐེ་ཚོམ་མི་ཟ་བར།། ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་ནི་བསྒོམ་པར་བྱའོ།། 

གཉིས་པ་ནི། ཡང་སྟོང་པ་ཉིད་ཀྱི་ཁྱད་པར་བརྗོད་པའི་ཕྱིར་འདོད་ཆགས་ལ་སོགས་པ་ཉོན་མོངས་པ་དང་འཁོར་གསུམ་དུ་དམིགས་པའི་ཤེས་བྱའི་སྒྲིབ་པ་ཡི།། མུན་པའི་གཉེན་པོ་སྟོང་པ་ཉིད་ཡིན་ལ།། དམན་ལམ་སྔོན་དུ་སོང་མ་སོང་གང་ལྟར་ཡང་མྱུར་དུ་ཐམས་ཅད་མཁྱེན་པ་ཉིད་ཐོབ་པར་འདོད་པས།། ཐེག་པ་ཆེན་པོའི་སྟོང་པ་ཉིད་དེ་ནི་ཇི་ལྟར་སྒོམ་པར་མི་བྱེད་དེ།། རྒྱུད་བླ་མ་ལས། སེར་སྣ་ལ་སོགས་རྣམ་རྟོག་གང༌།། དེ་ནི་ཉོན་མོངས་སྒྲིབ་པ་འདོད།། འཁོར་གསུམ་རྣམ་པར་རྟོག་པ་གང་།། དེ་ནི་ཤེས་བྱའི་སྒྲིབ་པར་འདོད།། ཅེས་སོ།། སྒྲིབ་གཉིས་ངོས་འཛིན་རྒྱས་པར་ཁོ་བོས་བྱས་པའི་དགེ་འདུན་ཉི་ཤུའི་དཀའ་འགྲེལ་དུ་བསྟན་ཟིན་ཏོ།། དེ་ཡང་འཁོར་གསུམ་ལ་བདེན་པར་ཞེན་པ་དང་དེ་ལ་གཉིས་སུ་ཞེན་པའི་ཁྱད་པར་གྱིས་སྔ་མ་ཉོན་སྒྲིབ་དང་ཕྱི་མ་ཤེས་སྒྲིབ་རགས་པའི་ཚད་དུ་བྱེད་པ་ནི་ལུགས་འདིའི་ཁྱད་ཆོས་ཡིན་ནོ།། འདི་ནི་བདེན་འཛིན་ཉོན་སྒྲིབ་དང་བདེན་མེད་འཛིན་པ་ལ་ཤེས་སྒྲིབ་བརྟགས་པ་དྲང་དོན་གྱི་བཤད་པ་ཡིན། གོང་གི་སྒྲིབ་པ་དངོས་ངེས་དོན་དངོས་མིང་དུ་བཏགས་པ་ལྟར་རོ།། 

གསུམ་པ་ནི། སྐྲག་པས་སྟོང་པ་ཉིད་སྤོང་བ་རིགས་པ་མ་ཡིན་ཏེ་དངོས་པོ་གང་ལ་བདེན་པ་ཞེན་ན་འཁོར་བའི་སྡུག་བསྔལ་སྐྱེད་པར་བྱེད་པ།། བདེན་ཞེན་འཁོར་རྩ་དེ་ལ་སྐྲག་པ་སྐྱེ་བརའགྱུར་ན།། ཆོས་ཐམས་ཅད་སྟོང་པ་ཉིད་རྟོགས་པ་སྡུག་བསྔལ་ཐམས་ཅད་ཞི་བར་བྱེད་པའི་གཉེན་པོ། མྱང་འདས་འཐོབ་པའི་ཐབས་དམ་པ་དེ་ལ་འཇིགས་པ་ཇི་ལྟར་སྐྱེ།། ཡོན་ཏན་ཐམས་ཅད་ཀྱི་འབྱུང་གནས་ཡིན་པའི་ཕྱིར་དེ་ལ་དགའ་བ་ཉིད་དུ་རིགས་སོ་ཞེས་དགོངས་པ་ཡིན་ནོ།། དེ་ཡན་ཆད་ཀྱི་གཞི་ལྟ་བ་གཏན་ལ་ཕབས་ཏེ་གཞི་ལམ་འབྲས་གསུམ་གྱི་རྣམ་བཞག་རྒྱས་པར་བསྟན་ཏེ་མངོན་རྟོགས་རྒྱན་བཞིན་ནོ།། ཁྱད་པར་ནི་མངོན་རྟོགས་རྒྱན་ལས་འབྲས་བུ་ལ་སྤྲོ་བ་སྐྱེ་བའི་ཆེད་གཞི་ལམ་འབྲས་གསུམ་ཐོས་བསམ་ཁོ་ནའི་གོ་རིམ་ལྟར་བཟློག་སྟེ་བསྟན་ལ། འདིར་ལམ་བསྐྱེད་རིམ་ལྟར་དང་ཡང་མངོན་རྒྱན་ལས་འཇོག་སྒོམ་མན་ངག་ལྟར་དང་། འདིར་དཔྱད་སྒོམ་གཞུང་བཤད་ལྟར་བྱེད་པ་ནི་ཁྱད་པར་རོ།། འཕགས་ཡུལ་མཁས་པའི་ལེགས་བཤད་འདི་ལྟ་བུ་མ་བརྟེན་པར་དེ་ཡན་ཆད་ཀྱི་གཞུང་དུ་འཕགས་བཞིའི་མངོན་རྟོགས་བསྟན་པ་བོད་ཀྱི་མཁས་པ་སུས་ཀྱང་མ་མཐོང་བར་ཟད་དོ།། 

གཉིས་པ་ལ་གང་ཟག་གི་བདག་མེད་སྒོམ་པ་དང༌། ཆོས་ཀྱི་བདག་མེད་སྒོམ་པ་གཉིས། དང་པོ་ལ་གང་ཟག་གི་བདག་མེད་སྒོམ་པ་དངོས་དང༌། རྩོད་སྤོང་གཉིས། དང་པོ་ལ་གཉིས་ལས།

མདོར་བསྟན་པ་ནི། གལ་ཏེ་བདག་ཅེས་བྱ་བ་རང་མཚན་པ་འགའ་ཞིག་ཡོད་པར་གྱུར་ན་ནི།། འཇིགས་པའི་གནས་ཅི་ཡང་རུང་བ་ལ་འཇིགས་པར་འགྱུར་དུ་ཆུག་ནའང་། རིགས་པས་དཔྱད་བཟོད་དམ་འཕགས་པའི་གཟིགས་ངོར་བདག་ཉིད་འགའ་ཡང་ཡོད་པ་མིན་པས།། འཇིགས་པར་འགྱུར་བ་དེ་སུ་ཞིག་ཡིན།། 

གཉིས་པ་རྒྱས་བཤད་ལ་ལྷན་སྐྱེས་ཀྱི་བདག་དགག་པ་དང་། ཀུན་བརྟགས་ཀྱི་བདག་དགག་པ་གཉིས་ལས།

དང་པོ་ནི། བརྟགས་ཤིང་དཔྱད་ན་བདག་གི་ངོ་བོ་ཅུང་ཟད་ཀྱང་ཡོད་པ་མ་ཡིན་ནོ་ཞེས་བཤད་པ་ས་དང་ཆུའི་ཁམས་ཀྱི་སོ་དང་སྐྲ་དང་སེན་མོ་རྣམས་བདག་མ་ཡིན་ལ་བདག་ནི་རུས་པ་དང་ཁྲག་མ་ཡིན་ནོ།། སྣབས་བདག་མིན་ལ་བད་ཀན་ཡང་མ་ཡིན་ཏེ།།  ཆུ་སེར་དང་ནི་རྣག་ཀྱང་བདག་མིན་ན།། 

བདག་ནི་ཞག་དང་རྔུལ་ཡང་མིན་ཏེ།།  གློ་བ་དང་མཆིན་པ་དག་ཀྱང་བདག་མ་ཡིན་ལ།། ནང་ཁྲོལ་གཞན་རྒྱུ་མ་ལ་སོགས་པ་ཡང་བདག་མིན་ཏེ། བདག་ནི་ཕྱི་ས་དང་གཅིན་མ་ཡིན་ལ།།  

ཤ་དང་པགས་པ་དག་ཀྱང་བདག་མིན་ཏེ།། མེའི་ཁམས་ཀྱི་དྲོད་དང་རླུང་ཁམས་ཀྱི་དབུགས་དེ་ཡང་བདག་མ་ཡིན།། ནམ་མཁའི་ཁམས་བུ་ག་ཡང་བདག་མིན་ཞིང་རྣམ་ཀུན་ཏུ།། རྣམ་ཤེས་ཀྱི་ཁམས་དྲུག་པོ་དག་གམ་དྲུག་པ་རྣམ་ཤེས་ཁམས་ཀྱང་བདག་མ་ཡིན་དེ་དག་མ་དཔྱད་པའི་བློ་ངོར་བརྟགས་པ་ཙམ་ཡིན་ནོ།། 

གཉིས་པ་ལ་རིག་པའི་བདག་དགག་པ། བེམ་པོའི་བདག་དགག་པ་གཉིས། དང་པོ་ལ་བྱ་བ་མེད་པའི་བྱེད་པོ་རྟག་དངོས་མི་འཐད། རྟག་ན་བྱ་བ་དུ་མ་བྱེད་པ་མི་འཐད། ཡུལ་རྐྱེན་གྱིས་དུ་མ་འགྱུར་བ་མི་འཐད་པ་གསུམ་ལས།

དང་པོ་ནི། དེ་ལ་གྲངས་ཅན་པ་རྣམས་ཀྱིས་བདག་ནི་རིག་པའི་རང་བཞིན་ཡིན་པའི་ཕྱིར་སྒྲ་ལ་སོགས་པའི་ཤེས་པའི་རང་བཞིན་གྱི་བདག་རྟག་པར་འདོད་པ་མ་ཡིན་ནམ། ཇི་ལྟར་ན་བདག་དགག་པར་བྱེད་སྙམ་པ་ལ་བཤད་པ། གལ་ཏེ་སྒྲ་ཡི་ཤེས་པ་རྟག་ན།། སྒྲ་ཡོད་པ་དང་མེད་པའི་དུས་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར་ཏེ།། སྒྲ་ཤེས་རྟག་པའི་ཕྱིར་རོ།། གལ་ཏེ་སྒྲ་ནི་རྟག་ཏུ་ཡོད་པ་མ་ཡིན་གྱི། རྟག་ཏུ་ཡོད་པ་པོ་ནི་རྣམ་པར་ཤེས་པ་འབའ་ཞིག་ཡིན་པས་ན་དེའི་ཕྱིར་རྟག་ཏུ་མི་འཛིན་ནོ་སྙམ་པ་ལ་བཤད་པ། ཤེས་བྱ་ཡུལ་སྒྲ་མེད་པ་ན་ཤེས་པ་རྟག་པ་དེས་ཡུལ་ཅི་ཞིག་རིག་ནས།། རྒྱུ་གང་གིས་སྒྲ་ཤེས་པ་ཞེས་བརྗོད་པར་བྱེད།། 

གལ་ཏེ་ཡུལ་ཤེས་པའི་བྱ་བ་ཅི་ཡང་མེད་བཞིན་དུ་ཤེས་པ་ཡིན་ན།། ཤེས་པ་མེད་པའི་རང་བཞིན་གྱི་ཤིང་ཡང་ཤེས་པར་ཐལ་བར་འགྱུར་ལ།། ཡུལ་མེད་པར་ཤེས་པར་མི་འགྱུར་བའི་རྒྱུ་མཚན་དེས་ན་ཤེས་བྱ་སྒྲ་ལྟ་བུ་ཉེ་བར་གནས་པ།། མེད་པར་དེར་འཛིན་པའི་ཤེས་པ་ཡང་མེད་ཅེས་ངེས་པར་བྱའོ།། གང་ཞིག་རྟེན་འབྱུང་མ་ཡིན་པའི།། ཆོས་འགའ་ཡོད་པ་མ་ཡིན་ནོ།། དེ་ཕྱིར་སྟོང་ཉིད་མ་ཡིན་པའི།། ཆོས་འགའ་ཡོད་པ་མ་ཡིན་ནོ།། ཞེས་སོ།། 

གཉིས་པ་ནི། གལ་ཏེ་ཕྱིས་གཟུགས་འཛིན་པ་ན་སྒྲ་ཤེས་དེ་ཉིད་ཀྱིས་ནི་གཟུགས་ཀྱང་ཤེས་པ་ཡིན་པས་དེའི་ཚེ་སྒྲ་ཤེས་མེད་པ་ཡིན་ནོ་ཞེ་ན།། ཕྱིས་གཟུགས་འཛིན་པ་དེའི་ཚེ་སྔར་གྱི་སྒྲ་ཐོས་པའང་ཅི་སྟེ་མིན་སྟེ་སྒྲའི་ཤེས་པ་དང་གཟུགས་ཤེས་གཅིག་ཡིན་པའི་ཕྱིར་རོ།། གལ་ཏེ་གཟུགས་ཤེས་པའི་ཚེ་སྒྲ་དྲུང་ན་མེད་པས་མི་ཉེ་བའི་ཕྱིར་མི་འཛིན་པ་ཡིན་ནོ་ཞེ་ན།། དེས་ན་དེའི་ཚེ་སྒྲ་མེད་པ་མ་ཟད་དེ་ཡི་ཤེས་པའང་གཏན་མེད་པ་ཉིད་དོ།། 

གཞན་ཡང་གལ་ཏེ་སྒྲའི་ཤེས་པ་ཡིན་ན་དེའི་ཚེ་གཟུགས་འཛིན་པའི་བདག་ཉིད་དུ་མི་འཐད་དོ་ཞེས་བཤད་པ། སྒྲ་འཛིན་པའི་རང་གི་རང་བཞིན་གང་ཡིན་པ་དེ་ཡིས་གཟུགས་འཛིན་པར་ཇི་ལྟར་འགྱུར་ཏེ་ཆ་ཤས་མེད་པ་གཅིག་ལ་སྒྲ་ཤེས་པ་གཅིག་དང་གཟུགས་ཤེས་པའི་གཟུགས་གཅིག་སྟེ་གཟུགས་གཉིས་ཅིག་ཆར་མི་རིགས་པའི་ཕྱིར་ཤེས་པ་ལ་གཟུགས་ཀྱི་ཐ་སྙད་སྦྱར་བ་ནི་གྲངས་ཅན་པའི་བདག་གཟུགས་ཅན་དུ་འདོད་པའི་ཕྱིར་རོ།། ཅི་སྟེ་དཔེར་ན་མི་གཅིག་འགའ་ཞིག་བུ་ལ་ལྟོས་ནས་ཕ་ཡིན་ལ། འགའ་ཞིག་ཕ་ལ་ལྟོས་ཏེ་དེ་ཉིད་བུ་ཡིན་པར་འགྱུར་བ་དེ་བཞིན་དུ་སྐབས་སུ་བབ་པ་ཡང་གཟུགས་ཐ་དད་པ་གཉིས་ཅིག་ཆར་མི་འབྱུང་ཡང་གཟུགས་གཉིས་པོ་དེ་དག་གི་ཐ་སྙད་ཅིག་ཆར་དུ་འགྱུར་ཞེ་ན། གང་ཟག་གཅིག་ལ་ནི་སྐྱེད་པ་པོ་ཕ་དང་བསྐྱེད་བྱ་བུ་ཉིད་དུ།། ཀུན་རྫོབ་སྒྲོ་བཏགས་པ་ཙམ་ཡིན་གྱི་ཡང་དག་པ་དོན་དམ་པ་ཉིད་དུ་ཕ་བུའི་ཐ་སྙད་ཙམ་ཡང་ཐ་དད་དུ་གྲུབ་པ་མིན་ཏེ།། 

འདི་ལྟར་སྙིང་སྟོབས་ཏེ་བདེ་བ་དང་རྡུལ་ཏེ་སྡུག་བསྔལ་དང་ནི།། མུན་པ་སྟེ་མ་རིག་པ་བུ་དང་ཕའི་གནས་སྐབས་དག་ཏུ་ཁྱེད་ཀྱི་ལུགས་ལ་ཡང་དོན་དམ་པར་བུ་ཡང་མིན་ལ་ཕ་ཡང་མིན་ཏེ་ཕ་བུའི་གནས་སྐབས་ཐམས་ཅད་དུ་ཁྱད་པར་མེད་པ་གཙོ་བོའི་ཡོན་ཏན་རང་བཞིན་གཅིག་ཁོ་ནར་བཤད་པ་ཡིན་ནོ།། མདོར་ན་བདག་དོན་དམ་པར་གྲུབ་པ་ཁྱོད་འདོད་ལ། ཕ་བུ་གཉིས་གཙོ་བོའི་རྣམ་འགྱུར་ཀུན་རྫོབ་བརྫུན་པ་ཡིན་པས་བདག་དོན་དམ་པར་སྒྲུབ་བྱེད་དཔེ་མི་མཚུངས་ཏེ་དོན་དམ་པ་གཙོ་བོའི་རང་བཞིན་གཅིག་ལ་ཕ་བུའི་ཐ་སྙད་ཙམ་ཡང་མི་སྲིད་པའི་ཕྱིར་རོ།། དེ་བས་ན་ཕྱིས་ཀྱི་གཟུགས་འཛིན་པ་པོ་བདག་དེ་ནི་སྔར་གྱི་སྒྲ་འཛིན་པ་དང་ལྡན་པའི།། རང་བཞིན་དུ་ནི་མཐོང་བ་མ་ཡིན་ནོ།། 

ཁོ་ན་རེ་དེ་ལ་ཇི་ལྟར་གར་མཁན་གཅིག་པུ་ཉིད་སྣ་ཚོགས་པའི་གཟུགས་ཀྱིས་འཇུག་པ་དེ་བཞིན་དུ་སྐབས་སུ་བབ་པ་བདག་གམ་ཤེས་པ་གཅིག་གིས་ཡུལ་སྒྲ་དང་གཟུགས་སོགས་སྔ་ཕྱི་དུ་མ་འཛིན་པ་ལ་ཡང་ཉེས་པ་མེད་དོ་ཞེ་ན། གར་མཁན་ལྟ་བུར་སྔ་མའི་རང་བཞིན་ལྷའི་ཆ་བྱད་ཡོངས་སུ་དོར་ནས་ཚུལ་གཞན་གྱིས་རྣམ་འགྱུར་གནོད་སྦྱིན་ལྟ་བུ་དེ་ཉིད་མཐོང་ན་དེ་རྟག་པ་མིན་པས་དེ་ནི་བསྒྲུབ་བྱ་མེད་པའི་སྒྲུབ་བྱེད་ཀྱི་དཔེ་ལྟར་སྣང་བ་ཡིན་ནོ།། འོ་ན་དེ་ལྟར་ན་ཡང་དངོས་པོ་བདག་དེ་ཉིད་ཀྱི་རང་བཞིན་སླར་ཡང་གཞན་དང་གཞན་དུ་སྐྱེ་ཞིང་འགག་པ་དེས་ན་ཉེས་པ་འདི་མེད་དོ་ཞེ་ན། གལ་ཏེ་ཚུལ་གཞན་དང་གཞན་དུ་གྱུར་ཀྱང་དེ་ཉིད་དེ་གཅིག་ཏུ་བརྗོད་པ་ཡིན་ན།། གཅིག་ཉིད་དེ་ནི་སྔོན་འཇིག་རྟེན་ན་མེད་པའི་གཅིག་ཉིད་ཡིན་ནོ་ཞེས་ཤེས་བྱ་ལ་མི་སྲིད་པས་མཁས་པས་བསྟིང་བ་མཛད་པའོ།། 

གསུམ་པ་ནི། རིག་པའི་རང་བཞིན་གྱི་བདག་ལས་གཞན་ཡུལ་གྱི་ཁྱད་པར་དུ་བྱས་པ་ནི་ཤེལ་གྱི་སྔོན་པོ་བཞིན་བདེན་པ་མ་ཡིན་ནོ་སྙམ་པ་ལ་བཤད་པ། གལ་ཏེ་སྒྲ་ཤེས་ནས་ཆོས་ཤེས་པའི་བར་ཚུལ་གཞན་མི་འདྲ་བ་དྲུག་ཏུ་འགྱུར་ཡང་དེ་ཐམས་ཅད་བདེན་པ་མིན་ཅིང་ཤེལ་སྔོ་སེར་སོགས་ལྟར་བརྫུན་པ་ཡིན་ན།། གཉུག་མ་དེ་ཡི་རང་གི་རང་བཞིན་དེ་ཅི་འདྲ་ཡིན་པ་དེ་སྨྲོས་ཤིག། ཁོ་ན་རེ་དུས་སྔ་མ་སྒྲ་དང་ཕྱི་མ་གཟུགས་སོགས་ཐམས་ཅད་ལ་རྗེས་སུ་ཞུགས་པའི་ཤེས་པ་ཙམ་ཉིད་གཅིག་ཅེ་ན་དེ་ལྟར་ན།། སྐྱེས་བུ་ཀུན་གཅིག་ཏུ་ཐལ་བར་འགྱུར་ཏེ་ཤེས་པ་ཉིད་ཙམ་ནི་སེམས་ཅན་ཐམས་ཅད་ལ་ཡོད་པས་ཐུན་མོང་བའི་ཆོས་ཡིན་པས་སོ།། 

གཞན་ཡང་གཟུགས་ཤེས་སྒྲ་ཤེས་སོགས་ཐ་དད་པའི་རྒྱུ་མཚན་གྱི་ཁྱད་པར་མཐའ་དག་སྤངས་ཏེ་རྣམ་པར་ཤེས་པ་ཙམ་ལྟ་བུ་ཅུང་ཟད་འདྲ་བ་ལ་བརྟེན་ནས་གཅིག་ཏུ་བརྗོད་ན་སེམས་དང་ལྡན་པ་བདག་དང་སེམས་མེད་པ་གཙོ་བོ་གཉིས་པོ་དེ་དག་ཀྱང་།། གཅིག་ཏུ་འགྱུར་ཏེ་གང་གི་ཕྱིར་བེམ་ཤེས་གཉིས་ཡོད་པ་ཉིད་དུ་མཚུངས་པའི་ཕྱིར་རོ།། ཅི་སྟེ་བདག་དང་གཙོ་བོ་འདི་ལ་ཡང་དངོས་པོ་བེམ་ཤེས་ཆ་ནས་ཐ་དད་ཀྱང་འདྲ་བའི་རྒྱུ་མཚན་ཡོད་པ་ཉིད་ཀྱིས་གཅིག་པ་ཉིད་དེ། དེ་ལྟ་བས་ན་ཁོ་བོ་ཅག་གང་འདོད་པའི་དངོས་པོ་བསྒྲུབ་པས་ཉེས་པ་མེད་དོ་ཞེ་ན། གང་གི་ཚེ་སྒྲ་ཤེས་དང་གཟུགས་ཤེས་སོགས་བྱེ་བྲག་དྲུག་པོ་ཐམས་ཅད་ཕྱིན་ཅི་ལོག་ཡིན་ན།། དེ་ལས་གཞན་པའི་ཤེས་པ་མི་སྲིད་པས་དེའི་ཚེ་གང་ལ་བརྟེན་ནས་གཙོ་བོ་དང་འདྲ་བ་རྣམ་པར་བཞག་པར་བྱེད་པའི་འདྲ་བའི་རྟེན་བདག་གང་ཞིག་ཡིན་ཏེ་ཅིའང་མེད་དོ།། 

གཉིས་པ་ནི། ད་ནི་རིགས་པ་ཅན་ལ་སོགས་པས་བརྟགས་པའི་སེམས་མེད་པའི་རང་བཞིན་གྱི་བདག་བེམ་སྟོང་ནམ་མཁའ་ལྟ་བུ་སོགས་དགག་པའི་ཕྱིར་བཤད་པ། སེམས་མེད་པ་ཡང་བདག་མིན་ཏེ།། སེམས་མེད་པ་ཉིད་ཀྱི་ཕྱིར་དཔེར་ན་བུམ་པ་དང་ཤིང་ལ་སོགས་པ་བཞིན་ནོ།། འདིའང་སེམས་ཅན་ཐམས་ཅད་ཀྱི་བདག་གཅིག་ཡིན་ཀྱང་ནང་ཚན་སེམས་ཅན་སོ་སོས་བདག་ཏུ་བཟུང་བ་དཔེར་ན་ཐང་ཆེན་པོ་ཞིག་ཏུ་ཁང་པ་ཐ་དད་ཀྱི་ས་བཟུང་བ་བཞིན་འདོད་དོ།། དེས་ན་བདག་ལ་སེམས་མེད་ཀྱང་། འོན་ཏེ་བདག་འདི་ལ་གང་ཟག་སོ་སོས་བློའི་སེམས་ཀྱི་སེམས་དང་ལྡན་པའི་ཕྱིར།། དགེ་སྡིག་བླང་དོར་དང་བདེ་སྡུག་ཉམས་སུ་མྱོང་བ་ཤེས་པར་འགྱུར་རོ་ཞེ་ན། འོ་ན་བརྒྱལ་བ་དང་གཉིད་འཐུག་པོས་གནོན་པ་ལ་སོགས་པས་མི་ཤེས་པའི་ཚེ་ན་བློ་དང་བདག་འབྲེལ་བ་དེ་འཇིག་པར་ཐལ་བར་འགྱུར་རོ།། 

དེ་ན་རེ་འདི་ལ་སེམས་དང་འབྲེལ་བ་དང་མ་འབྲེལ་བ་གཉིས་ཀ་བདག་གི་རང་བཞིན་རྟག་པ་གཅིག་ཉིད་ཡིན་པས་སེམས་དང་སྔར་འབྲེལ་བ་ཕྱིས་འབྲེལ་བ་འཛིན་པ་གཉིས་ཁྱད་མེད་དོ་ཞེ་ན། ཅི་སྟེ་བདག་ལ་རྣམ་པ་ཐམས་ཅད་དུ་འགྱུར་བ་མེད་ན།། གང་ཟག་སོ་སོས་སེམས་པས་དེ་ལ་ཁྱད་པར་གསར་པ་དགེ་སྡིག་བསགས་པ་ལྟ་བུ་ཅི་ཞིག་བསྒྲུབ་པར་བྱས་ཏེ་རྟག་པ་ལ་བྱ་བ་མེད་དོ།། དེ་ལྟར་ཤེས་པ་མེད་པ་དང་དགེ་སྡིག་བླང་དོར་དང་བདེ་སྡུག་ཉམས་མྱོང་གི་བྱ་བ་དང་བྲལ་བ་ཉིད་ཀྱི་ཕྱིར།། ནམ་མཁའ་ཉིད་བདག་ཏུ་བྱས་པར་འགྱུར་ལ། འདོད་ན་ལས་འབྲས་ཀྱི་རྟེན་མི་རུང་བའི་ཕྱིར་རོ།། 

གཉིས་པ་རྩོད་པ་སྤོང་བ་ལ། བདག་མེད་ན་ལས་འབྲས་ཀྱི་རྟེན་མི་འཐད། སྙིང་རྗེ་ཡུལ་མི་འཐད་པ་གཉིས། དང་པོ་ལ་རྩོད་ལན་གཉིས་ལས།

དང་པོ་ནི། ཡང་རྣམ་པ་གཞན་གྱིས་བདག་སྒྲུབ་པར་འདོད་ནས་གལ་ཏེ་བདག་འཇིག་རྟེན་ཕ་རོལ་ཏུ་འགྲོ་བ་དེ་ནི་ཡོད་པ་མིན་ན།། ལས་བྱས་པ་འབྲས་བུ་དང་འབྲེལ་བ་རིགས་པ་མིན་ཏེ།། དགེ་བ་དང་མི་དགེ་བའི་མཚན་ཉིད་ཀྱི་ལས་བྱས་ནས་ནི་བྱེད་པ་པོ་དེ་ཉིད་ཞིག་སྟེ་འགགས་པར་གྱུར་པས་ན།། སུ་ཡི་ལས་སུ་འགྱུར་བ་ཡིན་ཞེ་ན། 

གཉིས་པ་ལན་ལ། རིགས་ངོར་ལས་འབྲས་ཀྱི་འབྲེལ་བ་མི་འཐད། ཐ་སྙད་དུ་བདག་བརྟགས་ཡོད་སྒྱུ་མ་ལྟ་བུ་མི་དགག་པ་གཉིས་ལས། 

དང་པོ་ནི། དེ་ལ་བཤད་པར་བྱ་སྟེ་དོན་དམ་པའི་དབང་དུ་བྱས་ན་བྱ་བ་བསྒྲུབ་པའི་གཞི་ཕུང་ཁམས་དང་འབྲས་བུ་ལ་སྤྱོད་པའི་གཞི་ཐ་དད་པ་འདོད་པ་དེ་ནང་པ་དང༌།། ལས་བྱེད་པ་དང་འབྲས་བུ་མྱོང་བའི་དུས་དེར་རིགས་པ་ཅན་སོགས་ཀྱི་ལྟར་ན་སེམས་མེད་པ་དང་རྟག་པའི་ཕྱིར་དང་གྲངས་ཅན་ལྟར་ན་རྟག་པའི་ཕྱིར་བདག་དེ་ལ་དགེ་སྡིག་སོགས་བྱ་བ་དང་བྱེད་པ་ཅིའང་མེད་པ་ཡང་།། བདག་ཏུ་སྨྲ་བ་ཕྱི་རོལ་པ་དང་བདག་མེད་པར་སྨྲ་བ་ནང་པ་ཡུ་བུ་གཉིས་ཀ་ལ་གྲུབ་པས།། འདིར་ལས་འབྲས་ཀྱི་རྟེན་བདག་ཡོད་མེད་རྩོད་པ་དོན་མེད་པ་མ་ཡིན་ནམ།། 

གཉིས་པ་ལ་རྟག་བདག་ཐ་སྙད་ཙམ་དུའང་མ་གྲུབ་པ། ཕུང་པོའི་རྒྱུན་ལ་བརྟེན་ནས་བརྟགས་པའི་བདག་ཙམ་ཐ་སྙད་ལས་འབྲས་ཀྱི་རྟེན་དུ་བསྟན། བརྟེན་ནས་བརྟགས་པའི་རྒྱུ་སེམས་སོགས་ཕུང་པོའི་རྒྱུན་ཡང་དཔྱད་ན་བདག་ཏུ་མ་གྲུབ་པའི་ཚུལ་གྱིས་དོན་བསྡུ་བ་གསུམ་ལས། 

དང་པོ་ནི། འོན་ཏེ་བདག་རྟག་པ་འགྱུར་མེད་འདོད་པས་དོན་དམ་པ་ལ་མ་ཟད་ཐ་སྙད་ཙམ་དུ་ཡང་ཁྱེད་ལྟར་ན་རྒྱུ་དགེ་སྡིག་གི་ལས་བྱེད་པ་དང་ལྡན་པའི་གནས་སྐབས་ན་འབྲས་བུ་བདེ་སྡུག་མྱོང་བ་དང་བཅས་པ་ཡིན་ཞེས་བྱ་བ་མཐོང་བ་འདི་ནི་སྲིད་པ་མ་ཡིན་ལ།། 

གཉིས་པ་ནི། དེ་ལྟར་ན་དོན་དམ་རིགས་པས་མ་དཔྱད་པར་ཀུན་རྫོབ་ཐ་སྙད་བརྟགས་ཡོད་ཙམ་དུ་སྐད་ཅིག་སྔ་ཕྱི་དུ་མ་འདུས་པའི་རྒྱུད་གཅིག་ལ་ནི་བརྟེན་ནས་སུ།། ལས་བྱེད་པ་པོ་བདག་དང་འབྲས་བུ་ལ་སྤྱོད་པ་པོ་ཞེས་བྱ་བར་གདུལ་བྱའི་བསམ་པའི་དབང་གིས་བཅོམ་ལྡན་འདས་ཀྱིས་བསྟན་ཏོ།། གལ་ཏེ་ཇི་ལྟར་ཡང་བདག་དོན་དམ་པར་བདེན་གྲུབ་མེད་ན། འོ་ན། བདག་ཉིད་བདག་གི་མགོན་ཡིན་གྱི།། གཞན་ནི་སུ་ཞིག་མགོན་དུ་གྱུར།། བདག་ཉིད་ལེགས་པར་དུལ་བ་ཡིས།། མཁས་པས་མཐོ་རིས་འཐོབ་པར་གྱུར།། ཞེས་ཚིགས་སུ་བཅད་པ་ཇི་ལྟར་གསུངས་ཤེ་ན། ཐ་སྙད་དུ་སེམས་ཀུན་གཞི་རྣམ་ཤེས་ཉིད་བདག་ཏུ་འཛིན་པའི་རྟེན་ཡིན་པའི་ཕྱིར་འདི་ལ་བདག་གི་སྒྲར་གསུངས་པ་ཡིན་ནོ།། མདོ་སྡེ་གཞན་དུ། སེམས་འདུལ་བ་ནི་ལེགས་པ་སྟེ་ཞེས་དམ་བཅའ་ནས། སེམས་འདུལ་བས་ནི་བདེ་བ་འཐོབ་པའི་ཕྱིར་ཞེས་གཏན་ཚིགས་འགོད་པའི་སེམས་འདུལ་བར་གསུངས་པའི་ཕྱིར་རོ།། དེ་ཡང་བདག་ཏུ་ལྟ་བའི་མངོན་ཞེན་གྱིས་ཕྱིན་ཅི་ལོག་ཏུ་འཛིན་པ་སྤོང་བའི་ཕྱིར་དྲང་བའི་དོན་གྱི་སེམས་ཀུན་གཞི་ལ་བདག་ཅེས་བརྟགས་པས་བསྟན་པ་ཡིན་ཏེ། འཕགས་པ་ལང་ཀར་གཤེགས་པ་ལས་གསུངས་པ། གང་ཟག་རྒྱུད་དང་ཕུང་པོ་དང་།། རྐྱེན་དང་རྡུལ་དང་དེ་བཞིན་དུ།། གཙོ་བོ་དབང་ཕྱུག་བྱེད་པོ་དག། སེམས་ཙམ་ཉིད་དུ་ང་སྨྲ་འོ།། ཞེས་བསྟན་པ་ཡིན་ཏེ་རྣམ་གསུམ་རྣམས་ཀྱི་སྣང་བ་ཀུན་གཞི་སེམས་ཀྱི་ཆོ་འཕྲུལ་ཡིན་ནོ།།

གསུམ་པ་ནི། དེའི་ཕྱིར་དོན་དམ་དཔྱད་པའི་ངོར་རམ་འཕགས་པའི་མཉམ་བཞག་གི་གཟིགས་ངོར་ལྟ་བུ་དངོས་པོའི་གནས་ལུགས་ལ་སེམས་ཀྱང་ངའོ་སྙམ་ནས་ཤེས་པའི་ཡུལ་མ་ཡིན་ནོ་ཞེས་བསྟན་པའི་ཕྱིར་བཤད་པ། གསུམ་པ་ནི། འདས་པ་དང་མ་འོངས་པ་ཡི་སེམས།། བདག་མིན་ཏེ་དེ་ནི་ཞིག་པ་དང་མ་སྐྱེས་པས་མེད་པའི་ཕྱིར་རོ།། འོན་ཏེ་དེ་ལྟར་སྐྱེས་བཞིན་པའི་སེམས་བདག་ཡིན་སྙམ་ན།། དེའང་དཔྱད་ན་ད་ལྟ་བ་ཡང་མ་གྲུབ་པའམ། སྐད་ཅིག་གཉིས་པ་དེ་འགགས་ཏེ་ཞིག་པར་གྱུར་པ་ན་ཡང་བདག་མེད་དོ།། 

དཔེར་ན་ཆུ་ཤིང་གི་སྡོང་པ་དག། ཆ་ཤས་སུ་ཕྱེ་སྟེ་རྣམ་པར་བཤིགས་པ་ན་ཆ་ཤས་ཅན་གྱི་དངོས་པོ་འགའ་ཡང་མེད་པ།། དེ་བཞིན་དུ་རྣམ་པར་དཔྱད་པ་ཡིས།། བཙལ་ན་བདག་ཡང་ཡང་དག་པ་མིན་ཏེ་འདི་ལ་ཁྱད་པར་ཅུང་ཟད་ཡོད་པ་མ་ཡིན་ནོ།། དེས་ན་རིགས་ངོར་དཔྱད་ན་རིགས་ཅན་གསུམ་ཆར་གྱིས་བདག་མེད་གཉིས་རྟོགས་པ་འདིས་བསྟན་ཏོ།། 

གཉིས་པ་སྙིང་རྗེའི་ཡུལ་མི་འཐད་པའི་རྩོད་སྤང་ལ་རྩོད་ལན་གཉིས་ལས་དང་པོ་ནི། ཡང་རྣམ་པ་གཞན་གྱིས་བདག་སྒྲུབ་པར་འདོད་ནས་སྨྲས་པ། གལ་ཏེ་སེམས་ཅན་དང་གང་ཟག་དང་བདག་ཅེས་བྱ་བ་དཔྱད་ངོར་རྣམ་པ་ཐམས་ཅད་དུ་ཡོད་པ་མིན་ན།། བྱང་ཆུབ་སེམས་དཔའ་རྣམས་ཀྱིས་སེམས་ཅན་སུ་ལ་སྙིང་རྗེ་བསྒོམ་པར་བྱ་ཞེ་ན།། 

གཉིས་པ་ལ་བརྟེན་ནས་བརྟགས་པའི་བདག་སྙིང་རྗེའི་དམིགས་ཡུལ་དུ་བསྟན། དེ་ཉིད་རིགས་པའི་དགག་བྱ་མིན་པ། བདེན་གྲུབ་དགག་དགོས་པ། དགག་ནུས་པ་དང་བཞི་ལས།

དང་པོ་ནི། དོན་དམ་རིགས་པས་མ་དཔྱད་པར་ཀུན་རྫོབ་ཙམ་དུ་འབྲས་བུ་སངས་རྒྱས་ཐོབ་པའི་དོན་དུ་འགྲོ་བ་སྒྲོལ་བར་ཁས་བླངས་པའི་རྨོངས་པ་མ་རིག་པ་བདེན་འཛིན་ནམ་བདག་འཛིན་གྱིས་བརྟགས་པ་གང་ཡིན་པའི་སེམས་དེ་ལ་སྙིང་རྗེ་བསྒོམ་པར་བྱའོ།། 

ཅི་སྟེ་དོན་དམ་པར་སེམས་ཅན་མེད་ན་གཟུགས་དང་ཚོར་བ་ལ་སོགས་པ་རྣམས་ཀྱང་སྐྱེས་ནས་ཞིག་སྟེ་དོན་དམ་པར་མ་དམིགས་པའི་ཕྱིར་འབྲས་བུ་སངས་རྒྱས་དེ་སུ་ཡི་འཐོབ་པ་ཡིན་ཞེ་ན།། དག་པ་གཉིས་ལྡན་གྱི་སངས་རྒྱས་ཞེས་བྱ་བ་ཡང་ཀུན་བརྟགས་ཙམ་ལས་དོན་དམ་པར་འཐོབ་པ་པོ་གང་ཟག་དང་། འཐོབ་བྱ་སངས་རྒྱས་མེད་པས་ཤིན་ཏུ་བདེན་ཏེ། ཡུམ་ལས། ཐོབ་པ་ཡང་མེད་མ་ཐོབ་པ་ཡང་མེད་ཅེས་སོགས་རྒྱ་ཆེར་གསུངས་པའི་ཕྱིར། འོན་ཀྱང་རྨོངས་པས་རྣམ་པར་སྒྲོ་བཏགས་པ་ལས་འཐོབ་བོ་གང་ཟག་དང་འཐོབ་བྱ་སངས་རྒྱས་ཀྱང་ཐ་སྙད་ཙམ་དུ་ཡོད་པར་འདོད་དོ།། གལ་ཏེ་རྨོངས་པ་ཞེས་པ་ནི་མ་རིག་པ་ཡིན་ན་དེ་ཇི་ལྟར་ཁས་ལེན་པར་བྱེད་སྙམ་པ་ལ་བཤད་པ། རྨོངས་པ་ནི་རྣམ་པ་གཉིས་འཁོར་བ་ལ་འཇུག་པའི་རྒྱུ་བདག་ཏུ་བདེན་པར་འཛིན་པ་དང་ཉོན་མོངས་པ་ཅན་གྱི་སེམས་སེམས་བྱུང་དང་། དེ་ཉེ་བར་ཞི་བའི་རྒྱུ་ཆོས་ཐམས་ཅད་བདེན་མེད་དུ་རྟོགས་པ་དང་། དགེ་སེམས་སེམས་བསྐྱེད་ལྟ་བུ་དང་ཡང་མ་སྒྲིབ་ལུང་མ་བསྟན་ནི་རྐྱེན་གྱི་དབང་གིས་ཅི་རིགས་པ་འགྱུར་བའོ།། 

གཉིས་པ་ནི། དེ་ལས་སྔ་མ་དང་པོ་ཉིད་ནས་སྤོང་ཡང་སེམས་ཅན་ཐམས་ཅད་ཀྱི་སྡུག་བསྔལ་ཉེ་བར་ཞི་བའི་དོན་དུ།། ཕྱི་མ་འབྲས་བུ་སངས་རྒྱས་ཐོབ་པའི་རྨོངས་པ་ལས་འབྲས་ཡིད་ཆེས་ཀྱི་ལྟ་བ་དང་། སྙིང་རྗེ་ཆེན་པོ་སོགས་ནི་རེ་ཞིག་བཟློག་པར་མི་བྱ་སྟེ།། ཆུ་འདོད་པའི་སྣོད་བཞིན་དུ་དོན་དམ་པ་རྟོགས་པར་ཉེ་བར་མཁོ་བའི་ཕྱིར་རོ།། འོ་ན་བདག་ཏུ་རྨོངས་པ་བདེན་འཛིན་སོགས་ཀྱང་བཟློག་པར་མི་བྱ་སྟེ། 

དེའི་དངོས་པོ་བདག་གིས་འདོད་པའི་དོན་བསྒྲུབ་པའི་ཕྱིར་རོ་སྙམ་པ་ལ་བཤད་པ། གསུམ་པ་ནི། སྡུག་བསྔལ་གསུམ་གྱི་རྒྱུ་ཡི་ངའོ་སྙམ་པ་བདག་བདེན་པར་འཛིན་པའི་ང་རྒྱལ་ནི།། གཞི་མེད་ལ་བདག་ཏུ་ང་རྒྱལ་བའི་རྨོངས་པ་རབ་ཏུ་འཇུག་པས་འཕེལ་ནས་འཁོར་བ་ལས་མི་ཐར་བར་འགྱུར་རོ།། 

བཞི་པ་ནི།བདག་ལ་ཆགས་པའི་ངར་འཛིན་པ་དེ་ལས་ཀྱང་མེའི་ཚ་བ་བཞིན་བཟློག་ཏུ་མེད་ཅེ་ན།། ཐོ་ཡོར་ལ་མིར་འཛིན་པ་ལྟར་གློ་བུར་བས་འཁྲུལ་རྟོག་ཡིན་པས་བཟློག་སླ་སྟེ་གཉེན་པོ་བདག་མེད་བསྒོམ་པ་ནི་དེ་བཟློག་པའི་མཆོག་ཡིན་ཏེ་དངོས་འགལ་ཡིན་པའི་ཕྱིར་དཔེར་ན་མུན་ཁང་དུ་མར་མེ་བཏེགས་པ་བཞིན་ནོ།། 

གཉིས་པ་ཆོས་བདག་མེད་བསྒོམ་པ་ལ་སྤྱི་གཞུང་གཉིས། དང་པོ་ནི། དེ་ཡང་གང་ཟག་གི་བདག་མེད་བསྒོམ་ཚུལ་གྲུབ་མཐའི་དབང་དུ་བྱས་ན་བྱེ་སྨྲས་གདགས་གཞི་ཤེས་པ་སྐད་ཅིག་ཆ་མེད་དང་གཟུང་བ་རྡུལ་ཕྲན་ཆ་མེད་ལ་གང་ཟག་སྒྲོ་བཏགས་ཏེ་དཔེར་ན་རྡུལ་རྫས་བརྒྱད་འདུས་ལ་བུམ་པ་ལྟ་བུ་གང་ཟག་ཏུ་བཏགས་པ་ཀུན་རྫོབ་ཏུ་འདོད་ལ། དོན་དམ་པར་འཕགས་པའི་མཉམ་བཞག་ན་གཟུང་བ་དང་ཤེས་པ་རྡུལ་ཕྲན་ཆ་མེད་དང་སྐད་ཅིག་ཆ་མེད་མངོན་སུམ་དུ་མཐོང་བས་ན་བདག་བཏགས་ཡོད་ཙམ་ཡང་མི་འཛིན་པར་གཞན་རིག་རྐྱང་པར་འདོད་དོ།། མདོ་སྡེ་པས་འཕགས་པའི་མཉམ་བཞག་ལ་གཞལ་བྱ་ལྐོག་ན་མོའི་རྣམ་བཞག་མི་འདོད་པས་རང་གཞན་མེད་པར་གཟིགས་པས་རྣལ་འབྱོར་རྟོགས་པ་བསམ་མི་ཁྱབ་པར་འདོད་ཀྱང་དོན་དུ་གཟུང་འཛིན་ལས་མ་འདས་པར་སྔར་བལྟར་རོ།། བྱེ་མདོ་གཉིས་ལ་ཆོས་བདག་མེད་རྟོགས་པའི་ཐ་སྙད་གསལ་ཁ་མེད་ཀྱང་། ཆོས་བདག་ཀྱང་རགས་པ་གོང་བུ་མེད་པར་འདོད་པ་ཙམ་མོ།། སེམས་ཙམ་པས་ཉན་ཐོས་ཀྱི་བདག་མེད་བསྒོམ་ཚུལ་མདོ་སྡེ་པ་ལྟར་དང་། རང་རྒྱལ་གཟུང་བ་བདེན་པ་མེད་པར་རྟོགས་པ་ཡང་སྔར་བཤད་པ་ལྟར་དང༌། ཐེག་ཆེན་པས་གཟུང་འཛིན་གཉིས་མེད་ཀྱི་ཡེ་ཤེས་མཉམ་བཞག་བསྒོམ་ཚུལ་གོང་དུ་བསྟན་པ་ལྟར་ལ་ཕྱིན་ཅི་མ་ལོག་པའི་ཡོངས་གྲུབ་གཉིས་མེད་ཤེས་པ་མི་རྟག་པ་དང་འགྱུར་མེད་ཡོངས་གྲུབ་སྟོང་ཉིད་བདེན་གྲུབ་ཏུ་རྟག་པར་གནས་པར་འདོད་ཀྱང་ཡུལ་ཡུལ་ཅན་གཟུང་འཛིན་རང་མཚན་མི་འདོད་དོ།། རྗེས་ཐོབ་ཏུ་གང་ཟག་གི་བདག་བཏགས་ཡོད་དང་། ཆོས་བདག་ནི་གཟུགས་ཅན་ཕྲ་རགས་ཐམས་ཅད་དང་ཤེས་པ་རགས་པ་གཅིག་འཛིན་བཏགས་ཡོད་དུ་འདོད་ལ་གཟུང་འཛིན་ཐ་དད་འདོད་པ་ནི་གྲུབ་མཐའ་འོག་མ་གསུམ་ཕལ་ཆེར་འདྲ་ལ་ཐེག་ཆེན་ཕལ་ཆེར་ཐལ་འགྱུར་དང་གཅིག་ལ་གོང་དུ་བཤད་པ་ལྟར་རོ།། ཐལ་འགྱུར་རང་ལུགས་རིགས་ཅན་གསུམ་ཆར་གྱིས་ཆོས་ཐམས་ཅད་བདེན་སྟོང་མངོན་སུམ་དུ་རྟོགས་པ་གཞིར་བཞག་ནས་མཉམ་བཞག་ན་གཟུང་འཛིན་ཡོད་མེད་ཀྱི་ཁྱད་པར་སྔར་བཤད་པ་ལྟར་སྒོམ་ཞིང་རྗེས་ཐོབ་ཏུ་གྲུབ་མཐའ་འོག་མ་རྣམས་རིམ་གྱིས་དྲངས་པའི་ཕྱིར་འོག་མ་དང་མཐུན་པར་གང་ཟག་གི་བདག་མེད་སྔར་དང་། ཆོས་ཀྱི་བདག་མེད་རྗེས་སུ་བསྒོམ་པར་གཞུང་འདིར་བཤད་པར་མཛད་ལ། བཞི་བརྒྱ་པ་ལས་ཀྱང་། བསོད་ནམས་མིན་པ་དང་པོ་བཟློག། བར་དུ་བདག་ནི་བཟློག་བྱ་ཞིང་།། ཕྱིས་ནས་ལྟ་བ་ཀུན་བཟློག་པ།། གང་གིས་ཤེས་དེ་མཁས་པ་ཡིན།། གསུངས་པས། ཐོག་མར་སྐྱེས་བུ་ཆུང་ངུའི་ལམ་རིམ་ལས་འབྲས་ཡིད་ཆེས་ཀྱི་ལྟ་བ་དང་། བར་དུ་བདག་འཛིན་རགས་པ་བདེན་འཛིན་ཀུན་བཟློག་སྟེ་འཁོར་བ་ལ་ངེས་འབྱུང་ཚད་མེད་སྐྱེས་ན་སྐྱེས་བུ་འབྲིང་གི་ལམ་རིམ་དང་། མཐར་ཆོས་ཀྱི་བདག་འཛིན་ཕྲ་མོ་འཛིན་སྟངས་ཀུན་སྤོང་ནས་སྙིང་རྗེས་ཀུན་ནས་བསླང་སྟེ་བྱང་ཆུབ་ཀྱི་སེམས་རིན་པོ་ཆེ་སྐྱེ་བར་བསྟན་པས་སྐལ་དམན་རིམ་འཇུག་གི་ལམ་རིམ་བསྟན་པ་དང་། སྔར་རྒོལ་ཡང་ཕྱི་ནང་གི་གྲུབ་མཐའ་མཐའ་དག་དངོས་སུ་བསྟན་པ་ཡང་འདི་དང་མཐུན་ནོ།། དེའང་རྩ་ཤེར་སྔ་རྒོལ་གཙོ་བོ་ནང་སྡེ་ཁོ་ན་སྣང་ཞིང་སྐལ་དམན་རིམ་འཇུག་གི་ལམ་བསྟན་པའི་ཞོར་ལ་ཕྱི་རོལ་པའི་ལོག་རྟོག་ཀྱང་གྲུབ་མཐའ་འོག་མས་བཟློག་ཟིན་པས་དེ་དག་ཤུགས་བསྟན་ཡིན་ཅིང་སྐལ་ལྡན་ཅིག་ཆར་བའི་ལམ་རིམ་ཁོ་ན་གཙོ་བོར་བསྟན་ནོ།། དབུ་འཇུག་ལས། སེམས་བསྐྱེད་ལྔ་པ་མན་གྱིས་རིམ་གྱིས་པའི་ལམ་དང་དྲུག་པའི་སྐབས་སྔ་རྒོལ་ཕྱི་ནང་ཐམས་ཅད་བསྟན་པ་འདི་དང་མཐུན་ལ་ཅིག་ཆར་བའི་ལམ་རིམ་བསྟན་པ་རྩ་ཤེར་དང་མཚུངས་སོ།། གནད་ཀྱི་དོན་འདི་ཡིན་ཏེ། མངོན་མཛོད་ཀུན་བཏུས། སྡེ་བདུན་མདོ་དང་བཅས་པའི་སྐབས་ནས་བསྟན་པ་ལྟར་དངོས་སྨྲ་བས་བེམ་ཤེས་དོན་དམ་པར་རྫས་སུ་གྲུབ་པར་འདོད་པ་རིམ་གྱིས་བཀྲི་བའི་ལམ་ཡིན་ཏེ། དེས་འདུལ་བ་གྲུབ་མཐའ་འོག་མ་རང་རང་ལ་གྲགས་པ་ཆོས་བདག་ལ་བདེན་འཛིན་བཅས་པའི་ལམ་ཡིན་ཏེ། མུ་སྟེགས་མཆོག་ལ་བདག་བཅས་ཀྱི་ཐར་པའི་ལམ་བསྟན་པ་བཞིན་ནོ།། དབུ་འཇུག་ལས། ཀུན་གཞི་ཡོད་ཅིང་གང་ཟག་ཉིད་ཡོད་ལ།། ཕུང་པོ་འདི་དག་འབའ་ཞིག་ཉིད་ཡོད་ཅེས།། བསྟན་པ་འདི་ནི་དེ་ལྟར་ཆེས་ཟབ་དོན།། རིག་པར་མི་འགྱུར་གང་ཡིན་དེ་ལ་འོ།། ཞེས་གསུངས་པ་ལྟར་རོ།། དེ་ལྟ་བུ་དྲང་དོན་ལ་བློ་སྦྱང་བའི་གང་ཟག་གམ་དབང་རྣོན་ཅིག་ཆར་བ་ལ་མཛོད་ཀུན་བཏུས་སོགས་ནས་དངོས་པོ་ཡོད་པ་སྐད་དུ་བསྟན་པ་དེ་དག་དགོངས་གཞི་སྒྱུ་མ་ལྟ་བུ་དང་། དགོས་པ་བདེན་འཛིན་ཅན་རིམ་གྱིས་དྲངས་པའི་ཕྱིར་དང་། དངོས་ལ་གནོད་བྱེད་དབུ་མའི་རིགས་ངོར་ཆོས་ཐམས་ཅད་རྡུལ་ཙམ་ཡང་མི་གྲུབ་བོ།། དེས་ན་རིམ་དང་ཅིག་ཆར་གང་གི་སྐབས་སུ་ཡང་གྲུབ་མཐའ་འོག་མའི་ལམ་རིམ་འདོར་དགོས་པ་མིན་ནོ།། ཐལ་འགྱུར་རང་ལུགས་ལ། དཔྱད་སྒོམ་དང་། འཇོག་སྒོམ་གཉིས། དཔྱད་པས་ཆོས་བདག་མེད་སྒོམ་པ་ལ་ལུས་དྲན་སྐབས་དང་པོ་ལུས་མ་གྲུབ་དེ་ནས་ལག་སོགས་ནས་རྡུལ་ཆ་མེད་པར་རིམ་གྱིས་མ་གྲུབ་པ་ཙམ་གཞུང་འདིར་བསྟན་པ་ནི། སེམས་ཙམ་པའི་རྗེས་སུ་འབྲང་སྟེ་གང་ཟག་རིམ་གྱིས་པ་དྲངས་པའི་ཕྱིར་ཡིན་ལ། རྩ་ཤེར་དང་དབུ་འཇུག་ལྟར་ལས་བྱེད་པོ། ཡན་ལག་དང་། ཡན་ལག་ཅན་སོགས་རྟེན་ནས་བརྟགས་པའི་རིགས་པ་ཕྲ་མོས་གཏན་ལ་ཕབ་ལ། སྤྱི་མེད་ན་བྱེ་བྲག་མེད་པ་ཁྱབ་བྱེད་མ་དམིགས་པ་སྤྱིར་བདག་མེད་ན། བྱེ་བྲག་ཕུང་པོ་འགོག་པ་དང་། རྒྱུ་བྱེད་པོ་མ་གྲུབ་ན་འབྲས་བུ་ལས་སུ་བྱ་བ་བུམ་པ་ལྟ་བུ་མེད་པ་དང་། རྒྱུ་བུད་ཤིང་མེད་ན་འབྲས་བུ་དུ་བ་མེད་པ་རྒྱུ་མ་དམིགས་པའི་རྟགས་དང་། ལས་སུ་བྱ་བ་བུམ་པ་མེད་ན་རྒྱུ་བྱེད་པོ་མ་གྲུབ་པ་དང་། མེ་མེད་ན་བུད་ཤིང་མེད་པ་འབྲས་བུ་མ་དམིགས་པ་དང་། བདག་གཅིག་དང་ཕུང་པོ་དུ་མ་ལྟ་བུ་ཁྱབ་བྱེད་འགལ་བ་དམིགས་པ་དང་། ལུས་རང་མཚན་ལས་ཐ་དད་པའི་སྤྱི་རྫས་གྲུབ་མ་དམིགས་པ་ནི་སྣང་རུང་རང་བཞིན་མ་དམིགས་པའི་གཏན་ཚིགས་སོགས་རིགས་པ་སྟོབས་ལྡན་རེ་རེས་ཅིག་ཆར་དུ་འགོག་པ་ཡིན་ནོ།། ཡང་ཆོས་བདག་སྤྱི་དང་གང་ཟག་གི་བདག་བྱེ་བྲག་ཀྱང་མཐའ་གཅིག་ཏུ་ཁས་ལེན་པ་དཀའ་སྟེ་ཤིང་རྟ་བྱེ་བྲག་དང་། ཡན་ལག་སྤྱི་ཁས་ལེན་དགོས་ཤིང་ལུས་བྱེ་བྲག་དང་། ཡན་ལག་སྤྱི་བདག་ཕུང་པོའི་བྱེ་བྲག་ཕུང་པོ་བདག་གི་སྤྱི་ཁས་ལེན་དགོས་ན་ཧ་ཅང་ཐལ་ལོ།། དེས་ན་ཆོས་བདག་སྤྱི་དང་གང་ཟག་གི་བདག་བྱེ་བྲག་ཏུ་བཤད་པ་ན་སྤྱིར་ཆོས་ཐམས་ཅད་ཆོས་ཙམ་གཅིག་ཀྱང་བདག་གི་སྒྲ་དང་འབྲེལ་བའི་ཚེ་གང་ཟག་གི་བདག་ཆོས་བདག་གི་བྱེ་བྲག་མིན་ཏེ་གཟུགས་ཙམ་གྱི་སྒྲ་གཟུགས་ཕུང་དུ་འཇུག་ཀྱང་། སྐྱེ་མཆེད་ཀྱི་སྒྲ་དང་འབྲེལ་བའི་ཚེ་མིག་གི་ཡུལ་ཁོ་ན་ལ་གཟུགས་ཀྱི་སྐྱེ་མཆེད་ཡིན་གྱི་གཟུགས་ཕུང་མཐའ་དག་གཟུགས་ཀྱི་སྐྱེ་མཆེད་མིན་པ་དང་། ཤིང་ཙམ་གྱི་སྤྱི་སྒྲ་གཅིག་ཀྱང་། ཤ་པ་དང་ཤུག་པ་ལྟ་བུ་ཆིག་གྲོགས་འབྲེལ་བའི་ཚེ་ཤ་ཤུག་ཕན་ཚུན་སྤྱི་བྱེ་བྲག་མིན་པ་བཞིན་ནོ།། གོང་གི་བདག་ཕུང་སྤྱི་བྱེ་བྲག་དོན་དམ་རིགས་པས་མ་དཔྱད་པའི་ངོར་སྣང་བ་གང་ཟག་གི་བདག་སྤྱི་དང་ཕུང་པོ་བྱེ་བྲག་ཏུ་འཛིན་ན་སྤྱི་བདག་མེད་ན་བྱེ་བྲག་ཕུང་པོ་མ་དམིགས་པ་ནི་ཁྱབ་བྱེད་མ་དམིགས་པ་ཡིན་ལ། ཡང་ན་བདག་གཅིག་ཏུ་འཛིན་ལ། ཕུང་པོ་དུ་མར་འཛིན་ན་བདག་གཅིག་ཏུ་མི་གྲུབ་སྟེ། ཕུང་པོ་དུ་མ་དང་གཅིག་པའི་ཕྱིར། ཞེས་ཁྱབ་བྱེད་འགལ་བ་དམིགས་པ་ཡིན་ཏེ། རྩ་ཤེར་ལས། གལ་ཏེ་ཕུང་པོ་བདག་ཡིན་ན།། སྐྱེ་དང་འཇིག་པ་ཅན་དུ་འགྱུར།། ཞེས་གསུངས་པ་ཕུང་པོ་དང་བདག་གཅིག་ཡིན་ན་བདག་རྟག་པ་དང་གཅིག་མི་གྲུབ་སྟེ། མི་རྟག་པ་དང་དུ་མར་ཐལ་བ་བརྗོད་པ་བཞིན་ནོ།། ཕ་མེད་ན་བུ་མེད་པ་དང་། བུ་མེད་ན་ཕ་མ་གྲུབ་པ་ནི་རྒྱུ་འབྲས་མ་དམིགས་པའི་གཏན་ཚིགས་དང་། ཕ་རི་ཚུ་རི་གཡས་གཡོན་རིང་ཐུང་སོགས་མ་གྲུབ་པ་གང་དུ་འདུ་ཞེ་ན། རྣམ་པར་བཞག་འཇོག་གི་རྒྱུ་འབྲས་ཡིན་པ་དེའང་རྒྱུ་འབྲས་མ་དམིགས་པའི་གཏན་ཚིགས་ཀྱི་ཁོངས་སུ་འདུའོ།། འཇིག་རྟེན་དང་བསྟན་བཅོས་ལ་གྲགས་པའི་དབང་གིས་ཐོ་ཡོར་དང་གང་ཟག་མ་གྲུབ་པའི་དཔེ་བཞག་པ་ནི། གྲུབ་མཐའ་འོག་མ་ལྟར་གང་ཟག་གི་བདག་རགས་པ་མེད་པ་སྔོན་དུ་བདག་མེད་གཞན་སེལ་གྱིས་རྟོགས་ཟིན་དེ་དཔེར་བྱས་ནས་ཆོས་བདག་མེད་ད་གདོད་སྒྲུབ་པར་བཞེད་ལ། ཐལ་འགྱུར་ལྟར་ན་ཆོས་དང་གང་ཟག་གི་བདག་འཛིན་ལ་ཕྲ་རགས་མི་བཞེད་ཅིང་བདག་མེད་རྟོགས་ཚུལ་ལའང་སྔ་ཕྱི་མེད་དེ་ཉེས་དམིགས་ཆེ་ཆུང་གི་སྒོ་ནས་དང་པོ་གང་ཟག་གི་བདག་མེད་གཏན་ལ་ཕབ་ནས་ཕྱིས་ཆོས་ཀྱི་བདག་མེད་གྲུབ་མཐའ་འོག་མ་ལྟར་གཏན་ལ་ཕབ་པ་དཔྱད་སྒོམ་གྱི་གོ་རིམ་ཡིན་ནོ།། དེས་ན་སྤྱིར་ཆོས་ཐམས་ཅད་སྤྱི་དང་གང་ཟག་བྱེ་བྲག་བཤད་ཚེ་དེ་ལྟར་ངེས་པ་ཡང་ཡིན་ནོ།། ཐལ་འགྱུར་རང་ལུགས་ལ་གང་ཟག་གི་བདག་མེད་དང་ཆོས་ཀྱི་བདག་མེད་གཏན་ལ་འབེབས་ཚུལ་རྩ་ཤེར་དང་དབུ་འཇུག་གཉིས་ལས་ཆོས་དང་པོ་གང་ཟག་བདག་མེད་རྗེས་སུ་བསྟན་ནས་གོ་རིམ་བཟློག་སྟེ་བཤད་པས་སྒོམ་པ་དང་རྟོགས་ཚུལ་སྔ་ཕྱི་གོ་རིམ་མི་བཞེད་དེ། དབང་རྣོན་ཅིག་ཆར་ལ་དགོངས་སོ།། གཉིས་པ་གཞུང་དོན་ལ་དྲན་ཉེར་དང་པོ་གསུམ་རྒྱས་པར་བཤད། ཆོས་དྲན་གྱི་སྒོ་ནས་དོན་བསྡུ། དང་པོ་ལ། ལུས་ཚོར་སེམས་གསུམ་ལས་དང་པོ་ལ། སྤྱིར་ལུས་མ་གྲུབ་པ་རྒྱས་པར་བཤད། བྱེ་བྲག་ཕོ་མོ་མ་གྲུབ་པས་དོན་བསྡུ་བའོ།། དང་པོ་ལ་ལུས་མ་གྲུབ་པ་དང་། ཡན་ལག་མ་གྲུབ་པ་གཉིས། དང་པོ་ལ་གཉིས། དོན་དམ་པར་ལུས་མ་གྲུབ་པ། ཐ་སྙད་དུ་སྣང་ཚུལ་སྒྱུ་མའི་དཔེ་བསྟན་པའོ།། དང་པོ་ལ་རྒྱས་བཤད། དོན་བསྡུ་གཉིས། དང་པོ་ལ་ལྷན་སྐྱེས་ཀྱི་ལུས་མ་གྲུབ། ཀུན་བཏགས་ཀྱིས་ལུས་མ་གྲུབ་པ་གཉིས་ལས། 

དང་པོ་ནི། གལ་ཏེ་འདི་ལྟར་ལྷན་སྐྱེས་ཡན་ལག་ཅན་གྱི་ལུས་བདག་ཏུ་འཛིན་པའི་ཡུལ་ཡིན་ནོ་སྙམ་པ་ལ་བཤད་པ། རྐང་པ་ལ་སོགས་པ་ཡན་ལག་འགའ་ཞིག་བཅད་ན་རིམ་གྱིས་ལུས་ཞིག་པར་འགྱུར་ཏེ་ཡན་ལག་མཐའ་དག་བཅད་ཟིན་པའི་ཤུལ་དུ་ལུས་ཅུང་ཟད་ཀྱང་མེད་པའི་ཕྱིར་དང་། ལག་སོགས་ཡན་ལག་ཡན་འགར་བ་དེ་ལ་ཡང་དཔྱད་ན་གང་ཟག་གཞན་གྱི་ལུས་སུ་ཁས་བླངས་པ་མེད་པའི་ཕྱིར་ལུས་ནི་རྐང་པ་མིན་ནོ་དེས་འོག་མ་ཀུན་དང་དེས་འགྲེ་དེ་བཞིན་དུ་བྱིན་པ་མིན་ལ།། བརླ་དང་རྐེད་པའང་ལུས་མ་ཡིན་ཞིང་།། ལྟོ་བ་དང་རྒྱབ་ཀྱང་ལུས་མིན་ཏེ།། བྲང་དང་དཔུང་པའང་ལུས་མ་ཡིན་ལ།། 

རྩིབ་ལོགས་དང་ལག་པའང་ལུས་མིན་ཏེ།། མཆན་ཁུང་དང་ཕྲག་་ལུས་མ་ཡིན།། ནང་ཁྲོལ་རྣམས་ཀྱང་ལུས་དེ་མིན་ལ།། མགོ་དང་མགྲིན་པའང་ལུས་མིན་ན།། འདི་ལ་ལུས་ནི་གང་ཞིག་ཡིན།། 

དེ་ལྟར་ལྷན་སྐྱེས་རང་མཚན་གྱི་ལུས་མ་གྲུབ་མོད་ཀྱི་ཡན་ལག་ཐམས་ཅད་ལ་ཁྱབ་པའི་ཡན་ལག་ཅན་གྱི་ལུས་སྤྱི་རང་མཚན་ལས་རྫས་ཐ་དད་པ་ཡོད་པ་ཡིན་ནོ་སྙམ་པ་ལ་བཤད་པ། གཉིས་པ་ལ་གཉིས་དྲི་བ་ནི། ཡན་ལག་སོ་སོ་བ་རྣམས་ལ་ལུས་སྤྱི་དེ་ཕྱོགས་གཅིག་གིས་ཁྱབ་པའམ། ཐམས་ཅད་ལ་ལུས་ཡོངས་རྫོགས་ཆ་ཚང་རེ་རེ་ཡོད་གྲང་། 

གཉིས་པ་ལན་ལ་གཉིས། ཡན་ལག་ཀུན་ལ་ཁྱབ་བྱེད་གཅིག་མ་དམིགས། ཡན་ལག་སོ་སོ་ལ་ལུས་རེ་རེ་ཡོད་ན་ཧ་ཅང་ཐལ་བའོ།། 

དང་པོ་ནི། གལ་ཏེ་དྲི་བ་དང་པོ་ལྟར་སྤྱིའི་ལུས་འདི་བྱེ་བྲག་ཡན་ལག་ཐམས་ཅད་ལ་སྤྱི་ཆ་འགའ་ཞིག་གི་ཆས་བྱེ་བྲག་འགའ་ལ་ཁྱབ་སྟེ་ཕྱོགས་རེ་ཡི་ནི་གནས་པར་གྱུར་ན་བྱེ་བྲག་རང་མཚན་གྱི་ལུས་ཀྱི་ཆ་རྣམས་ཡན་ལག་གི་ཆ་ལ་གནས་པར་འགྱུར་མོད།། ཡན་ལག་ཅན་གྱི་སྤྱིའི་ལུས་དེ་རང་ཉིད་ནི་གང་ན་གནས་པ་ཡིན་ཏེ་རང་མཚན་ལས་ཐ་དད་པའི་ལུས་སྤྱི་ཡོད་ན་སྣང་དུ་རུང་བ་ལ་མ་དམིགས་པའི་ཕྱིར་རོ།། 

གཉིས་པ་ནི། འོན་ཏེ་རྣམ་པར་རྟོག་པ་དྲི་བ་གཉིས་པ་ལྟར་ཡིན་ན་སྣང་རུང་མ་དམིགས་པས་གནོད་པ་མ་ཟད་གལ་ཏེ་ལུས་སྤྱི་གཅིག་གིས་ཐམས་ཅད་ལ་ཕྱོགས་གཅིག་ཁྱབ་པ་མ་ཡིན་པ་བདག་ཉིད་ཀུན་གྱི་སྟེ་ལུས་ཡོངས་རྫོགས་རེ་ལག་པ་ལ་སོགས་པ་རྣམས་ལ་གནས་པར་འགྱུར་ན་ནི། ལག་པ་དང་སོར་མོ་ལ་སོགས་པ་དེ་དག་གྲངས་ཇི་སྙེད་ཡོད་པ། དེ་སྙེད་ཀྱི་ནི་གྲངས་ཉིད་ཀྱི་ལུས་སུ་འགྱུར་རོ།། 

གཉིས་པ་དོན་བསྡུ་བ་ནི། དེ་ལྟར་རྣམ་པར་དཔྱད་པ་ན་ཕྱི་རྐང་ལག་སོགས་དང་ནང་ཁྲོལ་རྒྱུ་མ་སོགས་ནང་དུ་ལུས་གྲུབ་པ་མེད་ན། ཇི་ལྟར་ཏེ་རྣམ་པ་གང་གིས་ལག་པ་ལ་སོགས་པ་རྣམས་ལ་ལྷན་སྐྱེས་ཀྱི་ལུས་རང་མཚན་དེ་ཡོད་པར་འགྱུར། བྱེ་བྲག་ལག་པ་ལ་སོགས་པ་རྣམས་ལས་གཞན་ཐ་དད་པ་མེད་ན་སྤྱིའི་ཡན་ལག་ཅན་གྱི་ལུས་ཞེས་བྱ་བ་དེ་ནི་ཇི་ལྟར་ཡོད་པ་ཡིན།། 

གཉིས་པ་ལ། འཇིག་རྟེན་པ་གྲགས་པའི་དཔེས་བསྟན་པ། བསྟན་བཅོས་ལ་གྲགས་པའི་དཔེས་བསྟན་པ་གཉིས། 

དང་པོ་ནི། དེས་ན་དཔྱད་ངོར་རམ་འཕགས་པའི་མཉམ་བཞག་གི་གཟིགས་ངོར་ལུས་མེད་ཀྱང་ལག་པ་ལ་སོགས་པ་རྣམས་ལ་རྨོངས་པ་མ་རིག་པ་ཡི་དབང་གིས་ཀུན་རྫོབ་ཐ་སྙད་ཙམ་དུ་ནི་ལུས་ཀྱི་བློར་འགྱུར་རོ།། དཔེར་ན་ལག་པ་དང་རྐང་པ་ལ་སོགས་པའི་དབྱིབས་སུ་བཀོད་པའི་ཁྱད་པར་གྱིས།། ཐོ་ཡོར་ལ་ནི་མི་ཡི་བློ་འབྱུང་བ་བཞིན་དུ་སྐབས་སུ་བབ་པ་ལ་ཡང་ཡིན་ནོ་ཞེས་པའི་དོན་ནོ།། དེ་ནི་གྲུབ་མཐའ་ལ་མ་ཞུགས་པའི་འཇིག་རྟེན་ལ་གྲགས་པའི་དཔེའོ།། 

གཉིས་པ་བསྟན་བཅོས་ལ་གྲགས་པ་ཐོག་མར་གང་ཟག་གི་བདག་མེད་གཏན་ལ་ཕབ་ཟིན་པའི་དབང་དུ་བྱས་ནས། ཇི་སྲིད་དུ་ས་ལ་སོགས་པའི་ཁམས་དྲུག་དང་། རེག་པ་ལ་སོགས་པའི་རྟེན་སྐྱེ་མཆེད་དྲུག་དང་ཡིད་ཀྱི་ཉེ་བར་རྒྱུ་བ་བཅོ་བརྒྱད་ཀྱི་བདག་ཉིད་ལས་ལ་རག་ལས་པའི་རྐྱེན་ཚོགས་པ་དེ་སྲིད་དུས་ནི་དཔེར་ན་བརྟགས་པའི་རང་བཞིན་གྱི་དེར་སྐྱེས་བུ་སྟེ་གང་ཟག་གམ་བདག་ལྟར་སྣང་བ་དང་འཇིག་རྟེན་པས་ཐ་སྙད་བྱེད་དོ།། དཔེ་དེ་བཞིན་དུ་ཇི་སྲིད་ལག་པ་དང་རྐང་སོགས་པ་ལ་བརྟེན་ནས།། རྐྱེན་ཚོགས་དེ་ཡོད་པ་དེ་སྲིད་དུ་དེར་རྟོག་པའི་དབང་གིས་ལུས་སུ་སྣང་ཡང་དོན་དམ་པར་ནི་མ་ཡིན་ནོ།། 

གཉིས་པ་ཡན་ལག་མ་གྲུབ་པ་ལ་དོན་དམ་པར་ཡན་ལག་དང་ཉིང་ལག་ཆ་ཤས་རྡུལ་གྱི་བར་ནམ་མཁའ་ལྟར་མ་གྲུབ་པར་བསྟན། ཐ་སྙད་རྨི་ལམ་ལྟ་བུ་ལ་ཆགས་པ་སྤང་བར་གདམས་པ་གཉིས། 

དང་པོ་ནི། གལ་ཏེ་ལུས་མེད་ན་ཡང་ལག་པ་དང་རྐང་པ་རྣམས་མངོན་སུམ་གྱིས་མཐོང་བའི་ཕྱིར་དགག་པར་མི་ནུས་སོ་སྙམ་པ་ལ་བཤད་པ། ཇི་ལྟར་རྣམ་པར་དཔྱད་ན་ལུས་མེད་པ་དེ་བཞིན་དུ་སོར་མོའི་ཚོགས་ཡིན་པའི་ཕྱིར་ལག་པའང་གང་ཞིག་ཡིན་པར་འགྱུར་ཏེ་མེད་དོ།། སོར་མོ་དེ་ཡང་ཚིགས་ཀྱི་ཚོགས་ཡིན་པའི་ཕྱིར་ཡོད་པ་མ་ཡིན་ཞིང་།། ཚིགས་ཀྱང་རང་གི་ཆ་ཤས་སུ་ཕྱེ་བས་མེད་ལ།། 

ཆ་ཡང་རྡུལ་དུ་ཕྱེ་བས་བསལ་ཏེ།། རྡུལ་དེའང་ཤར་ནུབ་ལྷོ་བྱང་སྟེང་འོག་གི་ཕྱོགས་ཆའི་དབྱེ་བ་ཡིས་དྲུག་ཏུ་འགྱུར་ཏེ།། ཇི་སྐད་དུ། དྲུག་གིས་ཅིག་ཆར་སྦྱར་བས་ན།། ཕྲ་རབ་རྡུལ་ཆ་དྲུག་ཏུ་འགྱུར།། དྲུག་པོ་དག་ནི་གོ་གཅིག་ན།། གོང་བུའང་རྡུལ་ཕྲན་ཙམ་དུ་འགྱུར།། ཞེས་གསུངས་སོ།། འདི་ནི་སེམས་ཙམ་དང་ཐུན་མོང་བའི་རིགས་པ་ཡིན་ལ་དབུ་མའི་རིགས་པ་ཐུན་མིན་རྩ་ཤེར་དང་དབུ་འཇུག་སོགས་ལས་ཤེས་པར་བྱའོ།། ཕྱོགས་དབྱེའང་སྔར་བཞིན་དཔྱད་པས་ཆ་ཤས་དང་བྲལ་བའི་ཕྱིར་ནམ་མཁའ་བཞིན་དུ་སྟོང་པ་དེས་ན་རྡུལ་ཕྲ་རབ་ཀྱི་དངོས་པོ་ཡང་མེད་དོ།། 

གཉིས་པ་ནི། དེ་ལྟར་དཔྱད་པས་རྨི་ལམ་ལྟ་བུ་ཡི།། གཟུགས་ལ་རྣམ་པར་དཔྱོད་པ་དང་ལྡན་པ་སུ་ཞིག་ཆགས་སུ་ཞིག་ཞེ་སྡང་བར་འགྱུར་ཞིང་སུ་ཞིག་རྨོངས་པར་འགྱུར་ཞེས་ཀྱང་རིག་པར་བྱའོ།། 

གཉིས་པ་བྱེ་བྲག་ཕོ་མོ་མ་གྲུབ་པའི་སྒོ་ནས་དོན་བསྡུ་བ་ནི། གང་གི་ཚེ་དེ་ལྟར་གཟུགས་རང་བཞིན་མེད་པ་དེའི་ཚེ་ལུས་མེད་པའི་ཕྱིར།། དེ་ཡི་ཚེ་སྐྱེས་པ་གང་གིས་གང་ཞིག་ཡིན་ཅིང་བུད་མེད་ཀྱང་གང་ཞིག་ཡིན་ཏེ་རང་བཞིན་མ་གྲུབ་པའི་ཕྱིར་རོ།། 

གཉིས་པ་ཚོར་བ་དྲན་ཉེ་ལ་གཉིས། མྱོང་བྱ་ཚོར་བ་མ་གྲུབ་པ་དང་། མྱོང་བྱེད་བདག་མ་གྲུབ་པའོ།། དང་པོ་ལ་དོན་དམ་པར་རང་བཞིན་གྱིས་མ་གྲུབ་པ་དང་། ཀུན་རྫོབ་སྒྱུ་མ་ལྟ་བུ་གཉིས། དང་པོ་ལ་ཚོར་བ་རང་གི་ངོ་བོ་མ་གྲུབ། རྒྱུ་རེག་པ་མ་གྲུབ། འབྲས་བུ་སྲེད་པ་ལྡོག་པའི་ཕན་ཡོན་དང་གསུམ། དང་པོ་ལ་གཉིས། ཚོར་བ་རང་གི་ངོ་བོ་མ་གྲུབ་པ་དང་། དེས་ན་གཉེན་པོ་སྟོང་ཉིད་སྒོམ་པར་གདམས་པའོ།། དང་པོ་ལ། བདེན་པར་གྲུབ་ན་མངོན་སུམ་དང་འགལ། ངོ་བོ་འགྱུར་ན་ཧ་ཅང་ཐལ་བ་གཉིས་ལས། 

དང་པོ་ནི། དེ་ལྟར་ལུས་དྲན་པ་ཉེ་བར་བཞག་པ་བསྟན་ནས་ཚོར་བ་དྲན་པ་ཉེ་བར་བཞག་པ་བསྟན་པའི་ཕྱིར། དེས་ན་གཟུགས་བཞིན་དུ་ཚོར་བ་ཡང་དོན་དམ་པར་ཡོད་པ་མ་ཡིན་ནོ།། ཇི་ལྟར་ཞེ་ན། སྡུག་བསྔལ་དེ་ཁོ་ན་ཉིད་དུ་ཡོད་ན།། ཅི་སྟེ་རབ་ཏུ་དགའ་བ་དང་ལྡན་པ་ལྷ་དབང་བརྒྱ་བྱིན་ལྟ་བུ་རྣམས་ལ་དམྱལ་མེས་མི་གནོད་དེ་གནོད་ལ་སྡུག་བསྔལ་བ་མི་འགྱུར་ཏེ་འགྱུར་རོ།། བདེ་བ་ཡང་དོན་དམ་པར་ཡོད་ན་མའི་བུ་གཅིག་པུ་ཤི་བ་ལྟ་བུ་མྱ་ངན་དང་། ཁང་ཁྱིམ་མེས་འཚིག་པ་སོགས་འཇིགས་པས་གདུང་བ་སོགས་ལ།། རོ་མཆོག་གི་བཟའ་བཏུང་ཞིམ་པོ་དང་གླུ་གར་བྲོ་སོགས་དང་མེ་ཏོག་དང་ཙནྡན་སོགས་ལ་ཅི་སྟེ་དགའ་བར་མི་བྱེད་དེ་བདེ་བའི་རྒྱུ་ཡིན་པའི་ཕྱིར་རོ།། 

གཉིས་པ་ལ་ཟིལ་གྱིས་མནན་ན་མཚན་ཉིད་ཉམས། གཞན་དུ་འགྱུར་ན་ལྡོག་པས་ཁྱབ་པ་གཉིས་ལས།

དང་པོ་ནི། དེ་ལ་གཞན་གྱིས་རྒོལ་བ་རབ་ཏུ་དགའ་བའི་གནས་སྐབས་ན་སྡུག་བསྔལ་རྣམ་པ་ཐམས་ཅད་དུ་མེད་པ་ནི་མ་ཡིན་ཏེ། མི་གསལ་བའི་རྒྱུ་བརྒྱད་ཀྱི་ནང་ནས་བདེ་བ་སྟོབས་དང་ལྡན་པས་ཉིན་མོའི་སྐར་མ་བཞིན་དུ་ཟིལ་གྱིས་མནན་པའི་ཕྱིར།། གལ་ཏེ་སྡུག་བསྔལ་དེ་མྱོང་བ་མ་ཡིན་ནོ་ཞེ་ན།། འདིར་སྔ་རྒོལ་གཙོ་བོ་གྲངས་ཅན་པ་ཡིན་ཏེ་གཙོ་བོའི་ཀློང་ན་ཡོད་པ་རྟག་ཏུ་མེད་མི་སྲིད་ལ་མེད་པ་ཡོད་མི་སྲིད་པ་འདོད་པའི་ཕྱིར་རོ།། འདི་རིགས་པ་མ་ཡིན་ཏེ། མྱོང་བ་ཉིད་ནི་ཚོར་བའི་རང་བཞིན་ནམ་མཚན་ཉིད་ཡིན་ན་བདེ་བའི་གནས་སྐབས་ན་ཚོར་བ་སྡུག་བསྔལ་གང་ཞིག་ཉམས་སུ་མྱོང་བའི་བདག་ཉིད་མིན་པ་དེ་ཡི་ཚེ་དེ་ནི་ཚོར་བ་ཇི་ལྟར་ཡིན། ཉིན་མོ་སྐར་མ་ཟིལ་གྱིས་གནོན་པ་ཡང་སྐར་འོད་དང་ཉི་མ་འདྲེས་པ་ཡིན་གྱི་གཏན་མེད་བྱེད་པ་མིན་ཏེ་ཆུ་ཕོར་གང་དུ་ཟོམ་གང་བླུགས་པ་བཞིན་ནོ།། 

གཉིས་པ་ནི། འོན་ཏེ་རྣམ་པ་ཐམས་ཅད་དུ་མ་མྱོང་བ་ནི་མ་ཡིན་ཏེ་ཉམས་སུ་མྱོང་ན་ཡང་ཕྲ་བས་ཉམས་སུ་མ་མྱོང་བ་དང་འདྲ་བ་ཡིན་ནོ་ཞེས་བསྟན་པའི་ཕྱིར་སྡུག་བསྔལ་དེ་ནི་ཆ་ཕྲ་མོ་ཉིད་དུ་ཡོད་དེ་ལན་ཚ་ཕོར་གང་དུ་སྐྱུར་ཐིག་སོང་བ་ལྟ་བུ་ཉིད་དོ་ཞེ་ན། བདེ་སྡུག་དངོས་འགལ་ཡིན་པས་རབ་ཏུ་དགའ་བའི་གནས་སྐབས་ན་ཉི་མ་ཤར་བ་ན་མུན་པའི་གནས་མེད་པ་བཞིན་སྡུག་བསྔལ་འདི་ཡི་རགས་པ་གསལ་བ་མིན་ནམ་ཅི།། ཁོ་ན་རེ་སྡུག་བསྔལ་དེ་ནི་ཕུལ་དུ་བྱུང་བའི་བདེ་བ་དེ་ལས་གཞན་ལྕགས་གོང་མེར་བསྲེགས་པ་བཞིན་ངོ་བོ་སྡུག་བསྔལ་ཡིན་ལ་རྣམ་པ་དགའ་བའི་ཆ་ཙམ་དུ་འགྱུར་བས་སྡུག་བསྔལ་ཕྲ་མོ་ཞིག་ཡིན་ནོ་ཞེ་ན། དགའ་བ་ཕྲ་མོ་ཉིད་དེ་ཡང་དགའ་བ་ནི་བདེ་བའི་རིགས་ཡིན་པས་སྡུག་བསྔལ་དེའི། 

གལ་ཏེ་ཚ་གྲང་བཞིན་འགལ་རྐྱེན་དུ་སྐྱེས་པས་ན།། བདེ་བ་དེའི་ཚེ་སྡུག་བསྔལ་སྐྱེས་པ་མིན་ན་ནི།། འཁྲུལ་པའི་དབང་གིས་ཚོར་བར་རྟོག་པས་མངོན་པར་ཞེན་པ་ཉིད། ཡིན་ཅེས་བྱ་བར་གྲུབ་པ་མིན་ནམ།། དེ་སྐད་དུའང་། སྦྲུལ་ལ་རྨ་བྱ་དགའ་བ་སྐྱེད་པར་འགྱུར།། དུག་ལ་གོམས་པ་རྣམས་ནི་དགའ་ཉིད་རྩེན།། རྔ་མོའི་ཁ་ལ་ཚེར་མ་ཚྭ་བཞིན་དུ།། དགའ་བའི་རྒྱུ་ཡི་ཁྱད་པར་སྐྱེད་པར་བྱེད།། ཅེས་གསུངས་སོ།། 

གཉིས་པ་ནི། ཚོར་བ་དོན་ལ་མ་གྲུབ་པ་ཐག་པ་སྦྲུལ་འཁྲུལ་ལྟར་རྟོག་པས་མངོན་པར་ཞེན་པའི་རང་བཞིན་ཡིན་པས་རྣམ་པར་དཔྱད་པ་ཉིད་ཀྱིས་ལྡོག་པར་ནུས་སོ་ཞེས་བསྟན་པའི་ཕྱིར་བཤད་པ། དེ་ཉིད་ཀྱི་ཕྱིར་ན་བདེ་བ་སྡུག་བསྔལ་ལ་སོགས་པ་རྒྱུ་མངོན་པར་ཞེན་པ་འདི་ཡི་ནི།། གཉེན་པོ་ལས་དང་པོ་པས་རིགས་པས་རྣམ་པར་དཔྱད་པ་འདི་བསྒོམ་པར་བྱ་སྟེ།། དངོས་སྟོབས་རིགས་པས་མཐའ་བཞི་སྐྱེ་མེད་སོགས་ཀྱི་དཔྱད་པ་ན་ཆོས་ཐམས་ཅད་རྡུལ་ཙམ་མ་དམིགས་པ་སྤྲོས་བྲལ་ནམ་མཁའ་ལྟ་བུ་རྟོག་པས་རྣམ་པར་བརྟགས་ཤིང་དཔྱད་པ་རྫོགས་པའི་ཞིང་ས་བཟང་པོ་ལས་བྱུང་བ་ཡི།། ཞི་ལྷག་ཟུང་འཇུག་གི་ཏིང་འཛིན་བསམ་གཏན་དེ་ནི་རྣལ་འབྱོར་པ་འཕགས་པ་ཡི་ཟག་མེད་ཀྱི་ཡོན་ཏན་གྱི་ལུས་ཟུང་སྐྱེད་པའི་ཟས་སོ།། དེ་སྐད་དུ། སོ་སོ་སྐྱེ་བོ་རྣམས་ནི་རྟོག་པས་བཅིངས།། མི་རྟོག་རྣལ་འབྱོར་རྣམས་ནི་གྲོལ་བར་འགྱུར།། རྟོག་རྣམས་ལོག་པར་གྱུར་པ་གང་ཡིན་པ།། རྣམ་པར་དཔྱོད་པའི་འབྲས་བུ་མཁས་རྣམས་གསུངས།། ཞེས་སོ།། 

གཉིས་པ་རྒྱུ་རེག་པ་མ་གྲུབ་པ་ལ་རྒྱས་བཤད། དོན་བསྡུ་གཉིས། དང་པོ་ལ་ཕན་ཚུན་ཕྲད་པ་མི་སྲིད། ཚོགས་པ་དངོས་པོ་མི་སྲིད་པ་གཉིས། དང་པོ་ལ་དབང་དོན་གཉིས་ནང་ཕྲད་པ་མེད་པ། ཤེས་པ་དང་ཤེས་བྱ་ཕྲད་པ་མི་སྲིད་པའོ།། དང་པོ་ལ་ཆ་བཅས་དངོས་པོ་ཕྲད་མི་སྲིད། ཆ་མེད་དངོས་མེད་ཕྲད་མི་སྲིད་པའོ།། དང་པོ་ལ་རགས་པ་གོང་བུ་ཕྲད་པ་མེད་པ། ཕྲ་བའི་རྡུལ་མི་ཕྲད་པ་གཉིས། 

དང་པོ་ནི། ད་ནི་རྒྱུ་རེག་པ་མེད་པ་ཉིད་ཀྱིས་འབྲས་བུ་ཚོར་བ་ཡོད་པ་མ་ཡིན་ནོ་ཞེས་བསྟན་པའི་ཕྱིར་བཤད་པ། ཡུལ་དང་དབང་པོ་དང་རྣམ་པར་ཤེས་པ་རྣམས་འདུས་ཤིང་ཕྲད་པ་ལས་རེག་པ་དང་། རེག་པ་དེ་ལས་ཚོར་བ་སྐྱེ་བ་ཡིན་ན་དབང་དོན་དེ་དག་བར་དང་བཅས་པའམ་བར་མེད་པ་གཅིག་ཡིན་གྲང་། གལ་ཏེ་དབང་པོ་དང་དོན་དག་བར་དང་བཅས་པ་ལ་ཤར་ནུབ་ཀྱི་རི་ལྟ་བུ་ཡིན་ན།། དེ་དག་འདུས་ཤིང་ཚོགས་ཏེ་གང་དུ་ཕྲད་པར་འགྱུར།། བར་མེད་པ་འདོད་ནའང་གཅིག་ཁོ་ན་ཉིད་དེ་ལ། གཉིས་མེད་པའི་ཕྱིར་གང་ཞིག་གང་དང་ཕྲད་པར་འགྱུར་ཏེ་བདག་ཉིད་བདག་དང་ཕྲད་པ་ནི་རིགས་པ་མ་ཡིན་ནོ་སྙམ་དུ་དགོངས་པའོ།། 

གཉིས་པ་ནི། གལ་ཏེ་རགས་པ་ཕྲད་པ་མེད་ཀྱང་འདི་ལྟར་རྡུལ་ཕྲ་རབ་རྣམས་འདུས་ཤིང་ཕྲད་པ་ལས་ཡུལ་དབང་ཤེས་གསུམ་འདུ་བར་འགྱུར་སྙམ་པ་ལ་བཤད་པར་བྱ་སྟེ། གང་གི་ཕྱིར་རྡུལ་ཕྲན་རྣམས་རྡུལ་ཕྲན་གཞན་ལ་འཇུག་པ་མེད་དེ་རྡུལ་ཕྲ་རབ་དེ་ནི་གྲི་ཤུབ་ལྟར་གོ་སྐབས་ཀྱི་ནམ་མཁའ་མེད་པ་དང་བོང་ཚོད་ཆེ་ཆུང་མཉམ་པ་ཡིན་པའི་ཕྱིར་རོ།། གལ་ཏེ་གཅིག་གི་གོ་སར་གཅིག་འཇུག་པ་མེད་ཀྱང་བླའི་ཕན་ཚུན་རེག་ནས་ཕྲད་པ་ཙམ་འབའ་ཞིག་ནི་ཡོད་པ་ཡིན་ནོ་ཞེ་ན། གཅིག་ལ་གཅིག་མ་ཞུགས་པ་ལ་ཕན་ཚུན་འདྲེས་པ་མེད་ཅིང་། མ་འདྲེས་པ་ལ་ཚོགས་ཤིང་ཕྲད་པ་མེད་དེ་ལེགས་པར་བརྟག་ན་རྡུལ་ཕྲན་ཤིན་ཏུ་ཕྲ་བ་གཅིག་ལ་གཡས་སོགས་ཕྱོགས་དྲུག་མེད་པ་མི་སྲིད་པས་དེ་གཅིག་པ་མི་སྲིད་དོ།། 

གཉིས་པ་ནི། ཁོ་ན་རེ་རགས་པ་མི་ཕྲད་ཀྱང་ཕྲ་མོ་ཕྲད་དོ་སྙམ་ན། དངོས་པོ་ཆ་མེད་ཕྲད་པ་ནི་གྲུབ་མཐའི་ལོག་རྟོག་ཡིན་གྱི་དོན་ལ་མི་སྲིད་པ་བསྟན་མ་ཐག་པ་ལྟར་ཡིན་ལ། དངོས་པོ་ཆ་མེད་པ་དངོས་མེད་ཀྱང་རྣམ་པ་ཐམས་ཅད་དུ་ཕྲད་པར་རིགས་པ་མ་ཡིན་ནོ་ཞེས་བསྟན་པའི་ཕྱིར། ཆ་མེད་པ་ལའང་ཕྲད་པ་ཞེས།། བྱ་བ་ཇི་ལྟར་འཐད་པར་འགྱུར་ཏེ་ཆ་མེད་པ་ནི་ཆ་ཤས་ཀྱིས་སྟོང་པ་ནམ་མཁའ་ལྟ་བུ་ཡིན་ལ། ཕྲད་པ་ནི་དངོས་པོའི་ཚོགས་ཐ་དད་གཉིས་ཕྲད་པ་ཡིན་ནོ།། ཕྲད་པ་དང་ནི་ཆ་མེད་པར།། གལ་ཏེ་མཐོང་ན་དེའི་དཔེ་དང་གཏན་ཚིགས་རྣམས་ཀྱང་བསྟན་པར་གྱིས་ཤིག་སྟེ་བསྟན་དུ་མེད་དོ།། 

རྣམ་ཤེས་དང་ཡུལ་ཕན་ཚུན་ཕྲད་དོ་སྙམ་ན། གཉིས་པ་ནི། རྣམ་པར་ཤེས་པ་ལ་ལུས་སམ་གཟུགས་སུ་གྲུབ་པ་མེད་པའི་ཕྱིར་དེ་ལ་ཡང་ནི། ཕྲད་པ་འཐད་པ་མ་ཡིན་པ་ཉིད་དོ།། གཉིས་པ་ཚོགས་པ་དངོས་པོ་མི་སྲིད་པ་ནི། ད་ནི་ཚོགས་པ་ཉིད་ཀྱང་དངོས་པོ་ལ་ཡོད་པ་མ་ཡིན་ནོ་ཞེས་བསྟན་པའི་ཕྱིར། འཇིག་རྟེན་ཐ་སྙད་ཡུལ་དབངཤེས་གསུམ་མ་དཔྱད་པའི་ངོར་ཚོགས་པར་གྲགས་པའང་རིགས་པས་དཔྱད་ན་རྟའི་རྭ་བཞིན་དུ་དངོས་པོ་གྲུབ་པ་ཅིའང་མེད་པའི་ཕྱིར་ཏེ།། རྒྱུན་དང་ཚོགས་ཅེས་བྱ་བ་ནི།། ཕྲེང་བ་དམག་ལ་སོགས་བཞིན་བརྫུན།། ཞེས་དང་། དེ་བཞིན་སོར་མོའི་ཚོགས་ཡིན་ཕྱིར།། སོགས་ཀྱིས་སྔར་ནི་ཇི་ལྟར་རྣམ་པར་དཔྱད་པ་བཞིན་ནོ།། 

གཉིས་པ་དོན་བསྡུ་བ་ནི། དེ་ལྟར་རྣམ་པར་དཔྱད་པས་རེག་པ་ཡོད་པ་མིན་ན་འབྲས་བུ་བདེ་བ་ལ་སོགས་པའི་ཚོར་བ་རྒྱུ་གང་ཞིག་ལས་འབྱུང་བར་འགྱུར།། བདེ་བ་ཐོབ་པ་དང་སྡུག་བསྔལ་སྤང་བའི་ཆེད་དུ་ངལ་བར་བྱེད་པ་འདི་ཅི་ཡི་དོན་དུ་ཡིན།། ཚོར་བ་གང་གིས་གང་ཟག་གང་ལ་གནོད་པར་འགྱུར་ཏེ་མི་འགྱུར་རོ།། ཐམས་ཅད་ནམ་མཁའ་འདྲ་བ་ནི།། བདག་འདྲའི་ཡོངས་སུ་ཤེས་པར་བྱ།། ཞེས་གསུངས་པ་ལྟར་རོ།། 

གསུམ་པ་སྲེད་པ་ལྡོག་པའི་ཕན་ཡོན་ནི། ད་ནི་རྒྱུ་ཚོར་བ་མེད་པའི་ཕྱིར་དེའི་རྐྱེན་ལས་བྱུང་བའི་འབྲས་བུ་སྲེད་པ་ཡང་རྒྱུ་དང་བྲལ་བའི་ཕྱིར་དོན་དམ་པར་སྐྱེ་བ་རིགས་པ་མ་ཡིན་ནོ་ཞེས་བསྟན་པའི་ཕྱིར་བཤད་པ། གང་གི་ཚེ་ཚོར་བ་མྱོང་བ་པོ་འགའ་མེད་ཅིང༌།། དེ་མ་ཐག་ཏུ་དཔྱད་ཟིན་པའི་ཕྱིར་ཚོར་བའང་ཡོད་པ་མ་ཡིན་པ་དེའི་ཚེ་སྐྱེ་བ་མེད་པའི་གནས་སྐབས་འདི་མཐོང་ནས།། གཉེན་པོ་གཞན་གང་ལ་ཡང་ལྟོས་པ་མེད་པར་སྲེད་པ་ཅི་ཡི་ཕྱིར་ན་ལྡོག་པར་མི་འགྱུར།། ཡང་ན་རེག་པ་དང་ཚོར་བ་མེད་ན་འབྲས་བུ་སྲེད་པ་ཅི་ཕྱིར་མི་ལྡོག་ཅེས་བྱའོ།། 

གཉིས་པ་ཀུན་རྫོབ་སྒྱུ་མ་ལྟ་བུ་བསྟན་པ་ལ་ལུས་ཚོར་དང་། ཡིད་ཚོར་གཉིས་ལས།

དང་པོ་ནི། གལ་ཏེ་རིག་པའམ་ཤེས་པར་བྱ་བའི་དངོས་པོ་མེད་ན་ཇི་ལྟར་མིག་གིས་མཐོང་བ་ལ་སོགས་པའི་ཐ་སྙད་ཡོད་པར་འགྱུར་སྙམ་ན། གང་མིག་གི་དབང་པོས་མཐོང་བའམ་ནི་རྣ་བས་ཐོས་པ་སོགས་ནས་ལུས་ཀྱིས་རེག་པ་ལས་སྐྱེས་པའི་ཤེས་པ་ཡང་མ་དཔྱད་པའི་ངོར་འཁྲུལ་སྣང་རྨི་ལམ་དང་སྒྱུ་མ་འདྲ་བའི་བདག་ཉིད་ཀྱིས་ཡིན་གྱི་དོན་དམ་པར་རང་མཚན་ཡོད་པ་མ་ཡིན་ནོ།། 

གཉིས་པ་ནི། གལ་ཏེ་དེ་ལྟར་ན་སེམས་ཡིད་ཀྱིས་ཤེས་པ་ཉིད་ཀྱིས་མཐོང་བའི་ཚོར་བ་ཡོད་དོ་སྙམ་པ་ལ། འོ་ན་ཡིད་དང་ཚོར་བ་ཅིག་ཆར་རམ་སྔ་ཕྱི་སྐྱེ་བ་གཉིས་གང་ལྟར་ཡང་མི་འཐད་དེ་སེམས་དང་ཚོར་བ་ལྷན་ཅིག་ཏུ་སྐྱེས་པའི་ཕྱིར་དུས་མཉམ་པ་ཕན་ཚུན་འབྲེལ་བ་མེད་པས་ཚོར་བ་དེ་སེམས་དེ་ཡིས་མཐོང་བ་མ་ཡིན།། 

ཚོར་བ་དེ་སྐྱེ་བར་གྱུར་པའི་དུས་ཕྱི་མ་ལ་ཡིད་ཤེས་ཀྱིས་འཛིན་པ་བརྗོད་དོ་ཞེ་ན། ཚོར་བ་སྔར་སྐྱེས་པ་དང་སེམས་ཕྱི་མར་སྐྱེས་པས་ཀྱང་དེའི་དུས་ན་ཚོར་བ་འགག་ཟིན་པའི་ཕྱིར།། དྲན་པར་འགྱུར་བ་ཡིན་གྱི་མྱོང་བ་མ་ཡིན་ནོ།། གཉིས་པ་མྱོང་བ་པོ་བདག་མ་གྲུབ་པ་ལ་ཆོས་བདག་གིས་མྱོང་བ་མི་སྲིད། གང་ཟག་གིས་མྱོང་བ་མི་སྲིད། དེས་ན་དོན་ལ་ཕན་གནོད་མི་སྲིད་པར་གདམས་པའོ།། 

དང་པོ་ནི་དཔྱད་བཟོད་གྲུབ་པའི་རང་རིག་པ་ཉིད་ནི་མེད་པའི་ཕྱིར་ན་ཚོར་བ་དེ་རང་གིས་བདག་ཉིད་མྱོང་བ་མིན་ལ།། ཤེས་པ་གཞན་དག་གིས་ཀྱང་མྱོང་བ་མ་ཡིན་ཏེ་སྔར་བཀག་པའི་ཕྱིར་རོ།། 

གཉིས་པ་ནི། ཚོར་བ་ཅུང་ཟད་མ་མྱོང་བས་ཚོར་བ་པོ་ཆོས་དང་གང་ཟག་གི་བདག་འགའ་ཡང་ཡོད་པ་མིན་ཏེ། དེས་ན་ཉམས་སུ་མྱོང་བ་རང་གི་མཚན་ཉིད་ཀྱིས་ཀྱང་སྟོང་པས་ཚོར་བ་དེ་ཁོ་ན་ཉིད་དུ་ཡོད་པ་མིན་ནོ།། 

གསུམ་པ་ནི། དེ་ལྟར་བདག་མེད་པ་རྟེན་ཅིང་འབྲེལ་བར་འབྱུང་བ་ཐ་སྙད་དུ་ཕུང་པོའི་ཚོགས་པ་འདི་ལ་འཁྲུལ་སྣང་གི་ཚོར་བ་འདི་ཡིས་ཅི་སྟེ་དེ་ཁོ་ན་ཉིད་དུ་གནོད་པར་བྱས་ཏེ་མ་གྲུབ་བོ།། 

གསུམ་པ་སེམས་དྲན་པ་ཉེ་བར་བཞག་ལ་ཀུན་རྟོག་ཡིད་ཀྱི་ཤེས་པ་ཆོས་ཉིད་ལས་གཞན་དུ་མེད་པར་བསྟན། གཟུང་འཛིན་དབང་ཤེས་སྐྱེ་བ་མེད་པར་བསྟན་པ་གཉིས། དང་པོ་ལ་དབང་ཡུལ་བར་གསུམ་དུ་མ་གྲུབ་པ་སྤྱིར་བསྟན། ལུས་ལས་གཅིག་ཐ་དད་མ་གྲུབ་པའི་ཚུལ་བྱེ་བྲག་ཏུ་བཤད། དེས་ན་སེམས་ཀྱི་གནསལུགས་ད་ལྟ་ནས་ཆོས་སྐུ་ངོ་སྤྲད་པའོ།། 

དང་པོ་ནི། ད་ནི་སེམས་དྲན་པ་ཉེ་བར་བཞག་པ་བསྟན་པའི་ཕྱིར་བཤད་པ། ཡིད་ཀྱི་རྣམ་ཤེས་ནི་མིག་ལ་སོགས་པའི་དབང་ཕོ་རྣམས་ལ་མི་གནས་ཤིང་།། ལུས་ལས་ཐ་དད་པའི་གཟུགས་སྒྲ་ལ་སོགས་པའི་ཡུལ་རྣམས་ལ་གནས་པ་མིན་པ་དབང་པོ་དང་ཡུལ་གྱི་བར་སྟོང་པ་ནའང་གནས་པ་མིན་ནོ།། 

གཉིས་པ་ནི། ལུས་ཀྱི་རྒྱུ་མ་ལ་སོགས་པ་ནང་ནའང་སེམས་གནས་པ་མིན་ལ་ཕྱིའི་ཡན་ལག་རྣམས་ལ་ཡང་གནས་པ་མིན་ཞིང་།། དེ་དག་ལས་གཞན་ཡུལ་དུས་གནས་སྐབས་གང་དུ་ཡང་ནི་རྙེད་པ་མ་ཡིན་ནོ།། སེམས་གང་ཞིག་ཕྱི་དང་ནང་གི་ལུས་མིན་ཅིང་དེ་ས་གཞན་དུ་ཡང་ཡོད་པ་མིན་ལ། ལུས་དང་དབྱེར་མེད་གཅིག་ཏུ་འདྲེས་ཏེ་གནས་པའང་མིན་ལོགས་སུའང་རང་དབང་ཅན་འགར་མེད་པས་ན། སེམས་དེ་ནི་ཅུང་ཟད་ཙམ་ཡང་ཡོད་པ་མིན་པ་དེའི་ཕྱིར།། 

གསུམ་པ་ནི། སེམས་ཅན་རྣམས་ཆོས་ཐམས་ཅད་རང་བཞིན་མེད་པའི་མཚན་ཉིད་ད་ལྟ་སེམས་ཅན་གྱི་གནས་སྐབས་ན་ཡང་རང་བཞིན་གྱི་མྱ་ངན་ལས་འདས་པ་རང་གི་སེམས་ཉིད་མཐའ་བྲལ་ཆོས་སྐུ་ཆེན་པོ་ཡིན་ནོ།། འདི་ནི་རང་སེམས་ཆོས་སྐུ་སྤྲོས་བྲལ་འཇོག་སྒོམ་ངོ་སྤྲོད་པའོ།། ད་དུང་འོག་ཏུ་ཡང་འབྱུང་ངོ་།། 

གཉིས་པ་ནི། དེ་ལྟར་ཡིད་རྣམ་པར་དཔྱད་ནས་མིག་ལ་སོགས་པའི་རྣམ་པར་ཤེས་པ་རྣམས་དཔྱད་པའི་ཆེད་དུ་སེམས་ཙམ་ལྟར་ཤེས་བྱ་སྐྱེས་པ་ལས་སྔར་ཤེས་པ་ཡོད་ན།། ཤེས་པ་དེ་ནི་ཡུལ་མེད་པས་ཅི་ལ་དམིགས་ནས་སྐྱེ།། བྱེ་སྨྲ་ལྟར་ཤེས་དང་ཤེས་བྱ་ལྷན་ཅིག་ཏུ་སྔ་ཕྱི་མེད་པར་དུས་ཅིག་ཅར་སྐྱེ་ན། ཤེས་པ་དེ་ནི་ཡུལ་དང་འབྲེལ་བ་མེད་པས་ཅི་ལ་དམིགས་ནས་སྐྱེ།། 

འོན་ཏེ་མདོ་སྡེ་ལྟར་ཤེས་བྱའི་ཕྱིས་སུ་ཤེས་ཡོད་ན།། དེ་ཚེ་ཤེས་བྱ་འགག་ཟིན་པས་ཤེས་པ་གང་ལས་སྐྱེ་སྟེ།། དེ་ལྟ་བས་ན་ཡུལ་ལ་སོགས་པའི་ཚོགས་པ་ལས་ཀྱང་ཤེས་པ་དོན་དམ་པར་མི་གྲུབ་བོ།། དང་པོ་འདི་ནི་སེམས་ཙམ་དང་མཐུན་ཏེ་རྣམ་བདེན་པ་ལྟར་ན་ཡུལ་དང་ཡུལ་ཅན་རྫས་གཅིག་ཡིན་པས་དུས་སྔ་ཕྱི་མེད་ཀྱང་ཤེས་པ་སྔ་ཕྱི་ཡོད་དོ།། དང་པོ་ཀུན་གཞིའི་བག་ཆགས་ཀྱི་སྟོབས་ཀྱིས་མིག་སོགས་ཀྱི་ཤེས་པ་འབྱུང་ཞིང་དེའི་སྟོབས་ཀྱིས་དབང་པོའི་ནང་ན་ཡོད་པའི་གདུགས་ཀྱི་གྲིབ་མ་ལྟར་ཡུལ་གྲུབ་པར་བཤད་པས་ཤེས་པ་སྔར་དང་ཤེས་བྱ་ཕྱིས་སུ་བཤད་རུང་བའི་ཕྱིར་དང་། ཡང་ན་ཀུན་གཞི་དང་པོ་ནས་ཡོད་པ་ལ་བརྟེན་ནས་ཕྱིས་ཡུལ་གྱི་བག་ཆགས་སད་པའི་ཕྱིར་རོ།། རྣམ་མེད་པ་ལྟར་ན་སྔར་གྱི་ཤེས་པའི་བག་ཆགས་ལ་བརྟེན་ནས། ཕྱིས་སུ་འཁྲུལ་སྣང་འབྱུང་བར་བཤད་པས་བག་ཆགས་བཞག་པ་པོ་ཤེས་པ་སྔར་དང་དེའི་ཡུལ་སྣང་ཕྱིས་འབྱུང་བར་འདོད་པའི་ཕྱིར་རོ།། བར་པ་བྱེ་སྨྲ་དང་ཐ་མ་མདོ་སྡེ་པ་ལ་སྦྱོར་རོ།། ཡང་ན་གཙོ་ཆེར་ལྷན་སྐྱེས་ཀྱི་བདེན་འཛིན་འགོག་པ་ཡིན་པས་དེ་འདྲའི་སྤྲོས་པ་མ་བྱས་ཀྱང་རུང་ངོ་།། འདིར་ཉོན་ཡིད་ནི་བདག་ལྟ་ཡིན་པས་དེ་སྟེང་ཆོས་ཉིད་ངོ་མི་འཕྲོད་ལ། སྒོ་ལྔའི་ཤེས་པ་ཕྱི་རོལ་དུ་གཡེང་བ་ཡིན་པས་དེར་ཡང་ངོ་སྤྲད་མི་ནུས་ལ། ཀུན་གཞི་རྣམ་ཤེས་ནི་འཇུག་པ་ཤིན་ཏུ་ཕྲ་བས་སོ་སྐྱེ་ལས་དང་པོ་པས་ངོས་མི་ཟིན་ནོ།། དེས་ན་འདིར་ཡིད་ཀྱི་ཤེས་པའི་སྟེང་དང་པོར་གཙོ་ཆེར་ཆོས་སྐུ་ངོ་སྤྲད་པ་ཡིན་ཏེ་ཀུན་རྫོབ་སེམས་བསྐྱེད་སོགས་དགེ་བའི་ཆོས་ཐམས་ཅད་གཙོ་བོ་ཡིད་ཤེས་ལ་བརྟེན་དགོས་པའི་ཕྱིར་རོ།། འོ་ན་འདིར་ཚོགས་བརྒྱད་ཀྱི་ཐ་སྙད་ཡོད་དམ་ཞེ་ན། འདིར་གཙོ་ཆེར་ཤེར་ཕྱིན་གྱི་མདོའི་དགོངས་འགྲེལ་ཡིན་པས་དངོས་བསྟན་གཞུང་ན་ཚོགས་དྲུག་གཙོ་བོར་བསྟན་མོད། ཡང་ན།ཡིད་ནི་དབང་རྣམས་ལ་མི་གནས།། སོགས་ཀྱིས་ཉོན་ཡིད་དང་། ནང་ནའང་སེམས་མིན་ཕྱི་མིན་ཞིང་།། སོགས་ཀྱིས་རྟོག་བཅས་ཡིད་ཤེས་དང་། ཤེས་བྱ་ལས་སྔར་ཤེས་ཡོད་ན།། སོགས་ཀྱིས་ཀུན་གཞི་དང་སྒོ་ལྔའི་ཤེས་པ་རང་བཞིན་གྱིས་མ་གྲུབ་པ་བསྟན་པ་ཡང་འཐད་པར་མཐོང་སྟེ། ཡིད་དང་སེམས་དང་རྣམ་ཤེས་གསུམ་ནི་ཚོགས་བརྒྱད་ཀྱི་མིང་ཡིན་པའི་ཕྱིར་དང་ཉོན་ཡིད་དང་པོ་དང་། དེ་ནས་ཡིད་ཤེས། དེ་ནས་ཀུན་གཞི་སོགས་ཕྲ་རགས་ཀྱི་སྒོ་ནས་ཉེས་དམིགས་ཆེ་ཆུང་ལྟར་རིམ་གྱིས་ངོ་སྤྲོད་པ་འཐད་པའི་ཕྱིར་རོ།། 

གཉིས་པ་ཆོས་དྲན་གྱི་སྒོ་ནས་དོན་བསྡུ་བ་ནི། ད་ནི་ཆོས་དྲན་པ་ཉེ་བར་བཞག་པ་བསྟན་པའི་ཕྱིར། དེ་ལྟར་རང་གི་རྒྱུ་ལས་སྔར་རམ་དུས་མཚུངས་པའམ་ཕྱིས་ནས་སྐྱེ་བ་མེད་པས་འདུ་ཤེས་དང་འདུ་བྱེད་ཀྱི་མཚོན་པའི་འདུས་བྱས་དང་འདུས་མ་བྱས་ཀྱི་ཆོས་རྣམས་ཐམས་ཅད་ཀྱི་ངོ་བོ་སྐྱེ་ཞིང་འབྱུང་བ་དང་རང་བཞིན་གྱིས་གྲུབ་པ་ཅུང་ཟད་ཀྱང་རྟོགས་པར་འགྱུར་བ་མ་ཡིན་ནོ།། དེའང་ཆོས་དྲན་པ་ཉེར་བཞག་སྤྱི་ཡིན་ཏེ་གོང་དུ་ལུས་ཚོར་སེམས་གསུམ་ཡང་ཆོས་ཡིན་པའི་ཕྱིར། དེ་རྒྱས་པར་བསྟན་ཟིན་པས་ཆོས་དྲན་དངོས་ཀྱི་ཚེ་གོང་གི་དོན་བསྡུ་ཉུང་ཙམ་ལས་རྒྱས་པར་མ་བསྟན་ཏོ།། རྩ་བའི་གསུམ་པ་དེ་ལ་རྩོད་པ་སྤང་བ་ལས་འཕྲོས་ནས་མཐར་འཛིན་མ་ལུས་པ་སྤང་བ་ལ་གཉིས། སྤྱི་དོན་དང་། གཞུང་དོན་ནོ།། དང་པོ་ནི། གལ་ཏེ་སོགས་རྐང་པ་དང་པོ་གཉིས་ཀྱིས་གོང་གི་གཞི་བདེན་གཉིས་མི་འཐད་པའི་རྩོད་པ་དང་། དེ་ཡང་སོགས་རྐང་པ་གཉིས་ཀྱིས་ལམ་ཚོགས་གཉིས་གཏན་ལ་ཕབ་པ་དང་ལམ་སྒོམ་པ་ཉམས་ལེན་མི་འཐད་པའི་རྩོད་པ་ཡིན་ཏེ་འདི་ཡན་ཆད་ཀྱི་གཞི་ལམ་ཐམས་ཅད་ལ་སྤྱི་རྩོད་དོ།། འདི་ནི་གཞན་སེམས་སོགས་ཤློ་ཀ་གཅིག་རྩོད་པ་དང་པོ་ལ་འདོད་ལན་བཏབ་བོ།། རྩོད་པ་གཉིས་པའི་ལན། རྟོག་དང་བརྟག་པ་སོགས་དང་པོ་ཤློ་ཀ་གཅིག་གིས་དྲི་མ་བཀྲུ་བ་བཞིན་ལས་དང་པོ་པས་དཔྱད་སྐབས་ཡུལ་ཡུལ་ཅན་རྨི་ལམ་ལྟ་བུ་ཚུལ་གསུམ་ཚང་བའི་གཏན་ཚིགས་ཀྱིས་ཆོས་ཐམས་་ཅད་སྐྱེ་མེད་དུ་གཏན་ལ་ཕབ་པར་བསྟན་ལ། དེ་ནས་གང་ཚེ་སོགས་ཚིགས་བཅད་གཅིག་གིས་དཔྱད་པ་ཐུག་མེད་དུ་ཐལ་བའི་རྩོད་པ་བཀོད། དེའི་ལན་དཔྱད་བྱ་སོགས་ཚིགས་བཅད་གཅིག་གིས་དཔྱད་པ་རྫོགས་ནས་ཡུལ་མ་དམིགས་ན་ཡུལ་ཅན་གྱིས་འཛིན་ཡུལ་མ་རྙེད་ནས་རྟོག་པ་ཐམས་ཅད་རང་ཡུལ་དུ་ནམ་མཁའ་ལ་སྤྲིན་དེང་བ་ལྟ་བུ་སོང་ནས་འཇོག་སྒོམ་སྐབས་སྤྲོས་བྲལ་རྟོགས་པ་དེ་མྱང་འདས་སུ་བསྟན་ནོ།། མདོར་ན་དཔྱད་པ་མ་རྫོགས་པར་ཡུལ་ཅན་གྱིས་བློས་དབུ་མ་རྩ་འཇུག་སོགས་ལས་བཤད་པ་ལྟར་སྟོང་ཉིད་གཏན་ལ་ཕབ་དགོས་ཀྱི་དཔྱད་པ་རྫོགས་ནས་ཞི་ལྷག་ཟུང་དུ་འཇུག་པ་ཆོས་ཉིད་བློ་འདས་ལ་མཉམ་པར་འཇོག་དགོས་ཏེ། དཔྱད་དོན་ནི་ཉམས་སུ་ལེན་དགོས་པའི་ཕྱིར་དེང་སང་ཆོས་ཉིད་མངོན་སུམ་རྟོགས་པ་འཕགས་སྤྱོད་འཇུག་ཤེར་ལེའི་རྒྱ་ཆེར་འགྲེལ་མཆན་སྙིང་པོའི་དོན་གསལ་ཉིན་བྱེད་ཆེན་པོ། པ་ཡིན་པར་རློམ་པ་དང་འཇོག་སྒོམ་ཡིན་ན་གསང་སྔགས་ཡིན་པར་རློམ་པ་དེ་དག་དབུ་མའི་དཔྱད་སྒོམ་རྗེས་དཔག་ཚད་མ་རྣམ་གྲངས་པའི་དོན་དམ་ཙམ་ལས་མཐར་ཐུག་གི་ལྟ་བར་ཞེན་ནས་ཚོགས་སྦྱོར་གྱི་མཉམ་བཞག་མེད་པ་གཞན་སེལ་དགག་རྟོག་ཁོ་ན་ཁས་ལེན་པ་ནི་དབུ་མའི་སྒོམ་དོན་སྙིང་པོ་བོར་བའི་དབུ་མ་པ་དེ་དག་ཁ་བཤད་ཆུའི་སྦུ་བར་སོང་བ་དེ་སེལ་བའི་ཕྱིར་འདིར་ཅུང་ཟད་ཞིབ་ཏུ་སྤྲོས་པའོ།། དེས་ན་བློས་ཆོས་ཉིད་རྟོགས་མི་སྲིད་དེ་གཟུང་འཛིན་ཡིན་པའི་ཕྱིར་རོ།། བསྡུ་དོན་ནི། གཉིས་པ་ལ་དངོས་དང་། གྲུབ་དོན་སྟོང་ཉིད་སྙིང་རྗེའི་སྙིང་པོ་ཅན་སྒོམ་པར་གདམས་པའོ།། དང་པོ་ལ་གཉིས། རྩོད་པ་སྤང་ནས་རང་ལུགས་འཐད་ལྡན་བསྟན། དེ་ལས་འཕྲོས་ནས་གཞན་ལུགས་དངོས་སྨྲ་བའི་ལོག་རྟོག་མཐའ་དག་བཟློག་པའོ།། དང་པོ་ལ་རྩོད་ལན་གཉིས། དང་པོ་ལ་གནས་ལུགས་སྟོང་ཉིད་ཡིན་ན་བདེན་པ་གཉིས་མ་གྲུབ་པར་ཐལ་བ། དོན་དམ་བློ་ལས་འདས་པ་དེའི་དངོས་འགལ་གཞན་བློས་རྟོགས་ནས་མྱང་འདས་ཐོབ་མི་སྲིད་པས་ལམ་སྒོམ་པ་དོན་མེད་དུ་ཐལ་བ་གཉིས། 

དང་པོ་ནི། གལ་ཏེ་དེ་ལྟར་ཆོས་ཐམས་ཅད་མ་སྐྱེས་ཤིང་མ་འགགས་པར་བསྟན་ན། ཀུན་རྫོབ་དང་ནི་དོན་དམ་སྟེ།། འདི་ནི་བདེན་པ་གཉིས་སུ་འདོད།། ཅེས་པ་མི་འཐད་དེ་ཀུན་རྫོབ་ཀྱི་བདེན་པ་མེད་པས་དེ་ལ་བདེན་པ་གཉིས་ག་ལ་ཡོད་དེ་དོན་དམ་གཅིག་པུ་ཉིད་ཡིན་ནོ་ཞེ་ན། 

གཉིས་པ་ནི། ལམ་ཉམས་སུ་ལེན་ནས་ཆོས་ཉིད་དོན་དམ་བདེན་པ་རྟོགས་ཏེ་མྱང་འདས་འཐོབ་པ་ཡང་མི་འཐད་དེ།། དེ་ཡང་ཀུན་རྫོབ་ནི་རྣམ་པར་རྟོག་པ་གཞན་གྱིས་ཡུལ་མཐོང་ཚད་ཕྱིན་ཅི་ལོག་སྨིག་རྒྱུ་ལ་ཆུར་རྟོག་པ་ལྟར་བརྫུན་པ་རྣམ་པར་བཞག་ན་དོན་དམ་བདེན་པ་དེ་ཉིད་ལམ་སྒོམ་སྟོབས་ཀྱིས་མངོན་སུམ་དུ་རྟོགས་པ་ན་བློ་གཞན་གྱི་ཡུལ་དོན་དམ་བདེན་པ་གཞན་རྟོགས་པས་བློས་ཡུལ་རྟོགས་ཚད་ཕྱིན་ཅི་ལོག་ཏུ་ཁས་བླངས་པས་དོན་དམ་པ་རང་བཞིན་གྱིས་སྟོང་ཡང་བློས་ཡུལ་དུ་བྱས་པས་ཀུན་རྫོབ་ཏུ་འགྲོ་བའི་ཕྱིར། ཆོས་ཐམས་ཅད་རང་བཞིན་མེད་པའི་མཚན་ཉིད་དོན་དམ་པའི་བདེན་པ་མི་དམིགས་པའི་སྦྱོར་བས་རྟོགས་ཀྱང་ལམ་སྒོམ་པ་པོ་སེམས་ཅན་རྣམས་མྱ་ངན་ལས་ག་ལ་འདའ་སྟེ་དེ་ཡང་བློས་ཡུལ་དུ་བྱས་པའི་ཕྱིར་ཏེ། བློས་མ་འཛིན་པའམ་མི་མཐོང་བའི་ཆོས་མི་སྲིད་པའི་ཕྱིར་ཞེ་ན།

གཉིས་པ་ལན་ལ་གཉིས་ལས། དང་པོ་ལ་གནས་ལུགས་དོན་དམ་ལ་བདེན་གཉིས་མི་སྲིད་པའི་འདོད་ལན་ཐེབ་པ་ནི། སྒྲུབ་པ་པོ་དབུ་མ་པས་རྩོད་པ་དང་པོའི་ལན་བརྗོད་པ་སངས་རྒྱས་རང་སྣང་ལ་ཡང་ཀུན་རྫོབ་ཡོད་དགོས་སྙམ་པ་འདི་ནི་མྱ་ངན་ལས་འདས་པར་གྱུར་པའི་སེམས་ཅན་གཞོན་ནུ་དོན་གྲུབ་ལྟ་བུ་ལས་གཞན་པ་འཁོར་བའི་སེམས་ཅན་ཐ་མལ་པའི་སེམས་ཀྱི་རྣམ་པར་རྟོག་པ་སྟེ་སངས་རྒྱས་ལ་ཀུན་རྫོབ་ཡོད་སྙམ་པ་དེ་ནི་མྱ་ངན་འདས་པར་གྱུར་པ་སངས་རྒྱས་རང་སྣང་གི་ཀུན་རྫོབ་མིན་ཏེ་འདི་རང་ཉིད་རྣམ་པར་རྟོག་པ་ཐམས་ཅད་བྲལ་བའི་ཕྱིར་རོ།། དཔེར་ན་རབ་རིབ་ཅན་ནད་ལས་གྲོལ་བ་ན་སྐྲ་ཤད་དང་དུང་སེར་འཛིན་གྱི་སྣང་བ་ལོག་པ་དང་། སྐྱེས་བུ་གཉིད་སད་པ་ན་རྨི་ལམ་གྱི་སྣང་བ་བཟློག་པ་བཞིན་ནོ།། གལ་ཏེ་རང་ལ་བླ་མ་བློ་གྲོས་རྒྱལ་མཚན།ཀུན་རྫོབ་དེ་ཡོད་པ་མ་ཡིན་པ་དེ་ལྟ་ན་ནི་གཞན་གྱི་ཀུན་རྫོབ་སངས་རྒྱས་ཀྱི་ཀུན་རྫོབ་ཉིད་དུ་ཇི་ལྟར་འགྱུར། དེས་ན་ཀུན་རྫོབ་ཇི་སྙེད་པའི་ཆོས་མི་མཁྱེན་ན་སངས་རྒྱས་ཐམས་ཅད་མཁྱེན་པ་མ་ཡིན་པར་འགྱུར་སྙམ་པ་ལ། དྲི་མ་བག་ཆགས་དང་བཅས་པ་སྤང་སྟེ་ཕྱིས་མངོན་པར་རྫོགས་པར་སངས་རྒྱས་པ་ན། གང་རྐྱེན་ལས་བྱུང་བའི་མཚན་ཉིད་ཀྱི་ཆོས་དེ་དག་སངས་རྒྱས་ཀྱི་སར་རྟོག་པས་ངེས་པར་བྱེད་པ་ཡིན་ན་ཀུན་རྫོབ་དེ་ཡོད་དེ།། སངས་རྒྱས་པ་གང་གི་ཚེ་རྒྱུ་བག་ཆགས་ཟད་པས་འབྲས་བུ་འཁྲུལ་སྣང་དེ་ཡང་ཡོད་པ་མིན་ན་སངས་རྒྱས་པ་དེའི་ཚེ་ཀུན་རྫོབ་ཀྱི་འཁྲུལ་སྣང་གཏན་མེད་པ་ཉིད་དེ་ནམ་མཁའི་མེ་ཏོག་བཞིན་ནོ།། འཁྲུལ་སྣང་མི་མཁྱེན་པ་ཙམ་གྱི་ཐམས་ཅད་མཁྱེན་པ་མིན་པར་མི་འགྱུར་ཏེ། མིག་དག་པའི་གང་ཟག་ལོང་བ་མིན་པ་བཞིན། དེས་ན་གནས་འགྱུར་པའི་ཡེ་ཤེས་བསམ་གྱིས་མི་ཁྱབ་པ་དང་འཁྲུལ་སྣང་ལྡོག་ཚུལ་རྒྱས་པར་གོང་དུ་བཤད་ཟིན་ཏོ།། འདི་ལྟར་མྱ་ངན་ལས་འདས་པ་བློའི་ཡུལ་དུ་བྱས་ནས་གཞན་གྱི་རྣམ་པར་རྟོག་པ་ཙམ་གྱིས་དེ་མྱ་ངན་ལས་འདས་པར་མི་འགྱུར་བ་ཁོ་ན་ནི་མ་ཡིན་ཏེ། འདི་རང་ཉིད་ནི་རྣམ་པར་རྟོག་པའི་སྤྲོས་པ་ཉེ་བར་ཞི་བའི་ཕྱིར་རོ།། དཔེར་ན་ཤཱ་རིའི་བུ་ལྟ་བུ་ལ་ཆགས་པ་དང་བཅས་པའི་སེམས་ཀྱིས་ཆགས་བཅས་སུ་དམིགས་པས་རང་ཉིད་ཀྱི་ཉོན་མོངས་པའི་སྒྲིབ་པ་སྤངས་པའི་འདོད་ཆགས་དང་བྲལ་བ་ཡང་འདོད་ཆགས་བྲལ་བ་མ་ཡིན་པར་མི་འགྱུར་རོ།། དེ་ལྟར་བས་ན་རྣམ་པར་རྟོག་པ་ཐམས་ཅད་དང་བྲལ་བའི་ཕྱིར་གཞན་གྱི་ཀུན་རྫོབ་ཀྱིས་དམིགས་ན་ཡང་རང་ཉིད་འདིར་དོན་དམ་པར་མྱ་ངན་ལས་འདས་པ་ཉིད་ཡིན་ནོ།། དེའི་ཕྱིར་ཆོས་ཐམས་ཅད་རང་བཞིན་གྱིས་རྣམ་པར་རྟོག་པ་དང་བྲལ་བའི་ཕྱིར་མ་སྐྱེས་པ་དང་མ་འགག་པའི་རང་བཞིན་ཡིན་པའི་ཕྱིར། རང་བཞིན་གྱིས་མྱ་ངན་ལས་འདས་པ་དང་གདོད་ནས་ཞི་བ་ཡིན་ནོ་ཞེས་བརྗོད་དོ།། དེས་ན་བདེན་གཉིས་རྣམ་པར་བཞག་པ་ཀུན་རྫོབ་ཡིན་ནོ་ཞེས་ཟླ་གྲགས་ཀྱིས་ཀྱང་རིགས་པ་དྲུག་ཅུ་པའི་འགྲེལ་པར་གསུང་བ་ལྟར་ཀུན་རྫོབ་གཞན་སྣང་ཙམ་ཡིན་གྱི་རང་སྣང་དོན་དམ་པར་བདེན་པ་གཅིག་ཀྱང་གྲུབ་པ་མིན་ཏེ། མདོ་ལས། སྐྱེ་བ་མེད་པའི་བདེན་པ་གཅིག་ཉིད་ལ།། འདི་ན་ཁ་ཅིག་བདེན་པ་བཞི་ཞེས་ཟེར།། བྱང་ཆུབ་སྙིང་པོར་གཤེགས་ན་བདེན་གཅིག་ཀྱང་།། གྲུབ་པ་མེད་ན་བཞི་ལྟ་ག་ལ་ཡོད།། ཅེས་དང༌། རྡོ་རྗེ་གཅོད་པ་ལས། གང་དག་ང་ལ་གཟུགས་སུ་མཐོང་།། གང་དག་ང་ལ་སྒྲར་ཤེས་པ།། ལོག་པའི་ལམ་དུ་ཞུགས་པ་ཡི།། སྐྱེ་བོ་དེ་དག་ང་མི་མཐོང་།། ཞེས་སོ།། དོན་དམ་པར་ཀུན་རྫོབ་མེད་པའི་འདོད་ལན་ནོ།། 

གཉིས་པ་ལ་གཉིས། ཐ་སྙད་དུ་གྲགས་པ་ལ་བརྟེན་ནས་བློས་དོན་དམ་གཏན་ལ་འབེབས་རུང་བ། དཔྱད་པ་རྫོགས་ན་དཔྱད་བློའི་སྤྲོས་པ་རང་ཡལ་འགྲོ་བ་ཙམ་མྱང་འདས་ཐོབ་པའི་ཐ་སྙད་འཐད་པའོ།། 

དང་པོ་ནི། དེ་ལྟར་འདིར་གང་ཞིག་གང་གིས་འགོག་པར་འགྱུར་ཏེ། རྣམ་པར་དཔྱོད་པ་ཡང་མེད་པར་འགྱུར་ལ། དེ་ལྟ་བས་ན་ཅང་མི་སྨྲ་བར་གནས་པར་བྱའོ་ཞེ་ན།རྟོག་པ་སྟེ་སྒྲོ་འདོགས་པའི་བློ་དབུ་མའི་རིགས་པ་དང་དེར་བརྟག་པར་བྱ་བ་འཁོར་འདས་ཀྱི་ཆོས་འདི་དག་ཡུལ་ཡུལ་ཅན་གཉིས་པོ་ཕན་ཚུན་གཅིག་ལ་གཅིག་ཐ་སྙད་ཙམ་དུ་བརྟེན་པ་ཡིན་པས།། ཇི་ལྟར་འཇིག་རྟེན་དང་བསྟན་བཅོས་ལ་སྤྱོད་འཇུག་ཤེར་ལེའི་རྒྱ་ཆེར་འགྲེལ་མཆན་སྙིང་པོའི་དོན་གསལ་ཉིན་བྱེད་ཆེན་པོ། གྲགས་པའི་ཐ་སྙད་ཚད་མ་ལ་བརྟེན་ནས།། དགག་སྒྲུབ་ཀྱི་རྣམ་པར་དཔྱད་པ་གཞི་ལམ་འབྲས་གསུམ་གྱི་རྣམ་བཞག་ཐམས་ཅད་བརྗོད་པ་ཡིན་ནོ།། 

གཉིས་པ་ལ་གཉིས། དཔྱད་པ་ཐུག་མེད་དུ་ཐལ་བའི་རྩོད་པ་དང་། ལན་ནོ།། 

དང་པོ་ནི། ཁོ་ན་རེ། གང་གི་ཚེ་རྣམ་པར་དཔྱད་པར་བྱ་བ་ཡི།། རྣམ་དཔྱོད་ཀྱི་རིགས་པས་ནི་ཡུལ་རྣམས་ལ་དཔྱོད་དེ་རང་བཞིན་མེད་པར་ངེས་པར་བྱེད་ན།། དེ་ཚེ་རྣམ་པར་དཔྱོད་བྱེད་ཀྱི་བློ་དེ་ཡང་ནི།། རྣམ་དཔྱོད་ནི་བློ་གཞན་གྱིས་དཔྱད་དགོས་པའི་ཕྱིར་ན་མཐར་ཐུག་པ་མེད་དོ་ཞེ་ན། 

གཉིས་པ་ནི། དཔྱད་པར་བྱ་བ་འཁོར་འདས་ཀྱི་ཆོས་ཐམས་ཅད་རྣམ་པར་དཔྱད་དེ་གཏན་ལ་ཕབ་པར་བྱས་ན།། རྣམ་དཔྱོད་ཀྱི་བློ་ལ་ནི་རྣམ་པར་དཔྱད་པའི་གཞིའམ་རྟེན་ཡུལ་ཡོད་པ་མིན་ལ།། རྟེན་ཡུལ་མེད་པའི་ཕྱིར་ན་ཡུལ་ཅན་སྒྲོ་འདོགས་བྱེད་པའི་བློ་མི་སྐྱེ་སྟེ་ཡུལ་ཀ་བ་མེད་ན་ཀ་འཛིན་གྱི་བློ་མི་སྐྱེ་བ་བཞིན།།  བློ་དེ་ཡང་རང་ཡུལ་དུ་འགྲོ་བ་དེ་ལ་མྱ་ངན་ལས་འདས་པ་བརྗོད་དེ།། དོན་དམ་པར་ཐ་སྙད་ཐམས་ཅད་ལོག་པའི་ཕྱིར་རོ།། ཐམས་ཅད་དུ་བྱ་བ་མེད་པའི་ཕྱིར་རང་བཞིན་གྱི་ཞི་བ་དེ་ཉིད་ལ་མྱ་ངན་ལས་འདས་པར་བརྗོད་དེ། འཇུག་པ་ལས། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ།། དེ་ཚེ་དེ་རྣམས་བརྟེན་ལས་དེ་ཡི་དེ་ཉིད་རྟོགས་པ་ལྟ་བུ་སྟེ།། ཞེས་དང་། གང་ཚེ་གང་ཞིག་མེད་དོ་ཞེས།། བརྟག་བྱ་དངོས་པོ་མི་དམིགས་པ།། དེ་ཚེ་དངོས་མེད་རྟེན་བྲལ་བ།། བློ་ཡི་མདུན་ན་ཇི་ལྟར་གནས།། ཞེས་དང༌།། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ།། དེ་ཚེ་རྣམ་པ་གཞན་མེད་པ།། དམིགས་པ་མེད་པ་རབ་ཏུ་ཞི།། ཞེས་སོ།། རྗེ་ཙོང་ཁ་བའི་ཞལ་ནས། སྣང་བ་རྟེན་འབྲེལ་བསླུ་བ་མེད་པ་དང་།། སྟོང་པ་ཁས་ལེན་བྲལ་བའི་གོ་བ་གཉིས།། ཇི་སྲིད་སོ་སོར་སྣང་བ་དེ་སྲིད་དུ།། ད་དུང་ཐུབ་པའི་དགོངས་པ་རྟོགས་པ་མེད།། ནམ་ཞིག་རེས་འཇོག་མེད་པར་ཅིག་ཆར་དུ།། ངེས་ཤེས་ཡུལ་གྱི་འཛིན་སྟངས་ཀུན་འཇིག་ན།། དེ་ཚེ་ལྟ་བའི་དཔྱད་པ་རྫོགས་པ་ལགས།། ཞེས་སོ།། དེ་ལྟར་དཔྱད་པ་རྫོགས་ནས་དབུ་མའི་ལྟ་བ་ལ་ངེས་པ་རྙེད་ན་དེ་ནས་ཞི་ལྷག་ཟུང་འཇུག་ཅེས་བྱ་བ་འཇོག་སྒོམ་གཙོ་ཆེ་སྟེ། ལྟ་བ་སྤྲོས་བྲལ་ངོ་འཕྲོད་ཟིན་པའི་ཕྱིར་རོ།། དེས་ན་ཉན་ཐོས་ལྟ་བ་མཐའ་གཅིག་ཏུ་མེད་དགག་འཛིན་ལ། བྱང་སེམས་དཔྱད་སྒོམ་སྐབས་མེད་དགག་ཙམ་སྟེ། འཛིན་སྟངས་དངོས་མེད་དགག་པ་ལས་མ་འདས་ཀྱང་། མཐའ་གཅིག་ཏུ་མི་འཛིན་ཏེ་རིམ་གྱིས་འགོག་པའི་ཕྱིར། མེད་དགག་ཙམ་མོ།། བྱང་སེམས་འཇོག་སྒོམ་སྤྲོས་བྲལ་དངོས་ཡིན་ནོ།། དེས་ན་ཕར་ཕྱིན་ཐེག་པའི་ལྟ་བ་མེད་དགག་ཏུ་རློམ་པ་སྲིད་ནའང་གྱི་ན་ཙམ་སྟེ་འཛིན་སྟངས་དངོས་ལ་ལྟ་བར་རློམ་པ་སྟེ།གོ་ཡུལ་སྤྲོས་བྲལ་ཡིན་པའི་ཕྱིར། དཔེར་ན་ལ་ལ་མེ་དཔོག་པ་ན་ལ་ལ་མེ་རང་མཚན་ཡོད་སྙམ་གྱི་རྟོག་པ་གཞན་སེལ་འཛིན་སྟངས་དེས་མེ་རང་མཚན་མཐོང་བ་མིན་པ་བཞིན་ནོ།། དེ་ཡན་ཆད་གཞི་ལམ་ཉམས་སུ་ལེན་ཚུལ་རྩོད་སྤང་བཅས་བསྟན་ཟིན་ཏོ།། 

གཉིས་པ་ལ་མཐར་འཛིན་མ་ལུས་པ་ལྡོག་པ་དངོས་དང་། ཆོས་ཐམས་ཅད་སྐྱེ་འགག་མེད་པས་དོན་བསྡུ་བའོ།། དང་པོ་ལ་ཐམས་ཅད་ལ་དཔྱོད་པ་རྟེན་འབྲེལ་ཆེན་མོའི་རིགས་པས་དཔྱད། རྒྱུ་ལ་དཔྱོད་པ་རྡོ་རྗེ་གཟེགས་མ། ངོ་བོ་ལ་དཔྱོད་པ་གཅིག་དུ་བྲལ། འབྲས་བུ་ལ་དཔྱོད་པ་ཡོད་མེད་སྐྱེ་འགོག་དང་བཞི་ལས། དང་པོ་ལ་ལོག་རྟོག་བཟློག་པ་དང༌། ཉེས་སྤང་དགག་པའོ།། དང་པོ་ལ་དམ་བཅའ་བསྟན་པ་དང་། གཏན་ཚིགས་གཉིས། 

དང་པོ་ནི། དངོས་སྨྲ་བ་གང་གི་ལྟར་ན་ཚད་མ་དང་རྣམ་པར་བརྟག་པར་བྱ་བའམ་གཞལ་བར་བྱ་བ་འདི་གཉིས་བདེན་པར་འདོད་པ།། དེ་ཉིད་ཤིན་ཏུ་བསྒྲུབ་པར་དཀའ་བར་གནས་ཏེ།། 

གཉིས་པ་ལ་རྟེན་འབྲེལ་མིན་པའི་དངོས་པོ་མི་འཐད། རྟེན་འབྲེལ་ཡིན་ན་རང་བཞིན་མེད་པའོ།། དང་པོ་ལ་སེམས་ཙམ་ལྟར་ཤེས་པ་རྫས་གྲུབ་ལས་དོན་ཡུལ་སྣང་བར་འདོད་ན་བསྒྲུབ་བྱ་ཤེས་པ་ཡོད་པའི་སྒྲུབ་བྱེད་མི་རྙེད། མདོ་སྡེ་ལྟར་ཤེས་བྱ་ལས་བློ་སྐྱེ་བར་འདོད་ན་རྟེན་འབྲེལ་མིན་པའི་རང་བཞིན་སྒྲུབ་བྱེད་མི་རྙེད་པ་གཉིས་ལས།

དང་པོ་ནི། སེམས་ཙམ་ལྟར་གལ་ཏེ་ཤེས་པ་ཚད་མའི་དབང་ལས་ཏེ་སྟོབས་ཀྱིས་དོན་གཞལ་བར་བྱ་བ་གྲུབ་པ་ལྟར་ན།། དེའི་ཤེས་པ་བདེན་གྲུབ་ཡོད་པ་ཉིད་ལ་རྟེན་ཅི་ཞིག་ཡོད་དེ་རང་གིས་རང་རིག་པ་ནི་མེད་ལ།། ཚད་མ་གཞན་ཚོལ་ན་ཡང་ཐུག་པ་མེད་པར་འགྱུར་བའི་ཕྱིར་རོ།། 

གཉིས་པ་ནི། འོན་ཏེ་མདོ་སྡེ་པ་ལྟར་ཤེས་བྱ་དང་པོ་གྲུབ་པ་ལས་ཤེས་པ་གྲུབ་ན།། ཤེས་བྱ་དོན་ཡོད་པ་ཉིད་ལ་རྟེན་ཅི་ཞིག་ཡོད།། དེ་རང་བཞིན་མ་གྲུབ་པ་བསྟན་ཟིན་ཏོ།། སྔ་རྒོལ་འདིའང་དངོས་པོ་བདེན་གྲུབ་ཁས་ལེན་པའི་ཕྱི་ནང་གི་གྲུབ་མཐའ་ཐམས་ཅད་དོ།། 

གཉིས་པ་ནི། དེ་སྟེ་ཤེས་པའི་སྟོབས་ཀྱིས་ཤེས་བྱ་དང་ཤེས་བྱའི་སྟོབས་ཀྱིས་ཤེས་པ་འཇོག་པས་ཕན་ཚུན་གྱི་དབང་གིས་ཡོད་པར་འདོད་ན།། དེའི་ཚེ་གཉིས་ཀ་ཡང་ནི་མེད་པར་འགྱུར་ཏེ་ཕན་ཚུན་བརྟེན་པ་ཡིན་པའི་ཕྱིར་གཅིག་མ་གྲུབ་པས་གཉིས་ཀ་ཡང་མི་གྲུབ་བོ།། 

འདིར་རང་བཞིན་མཐུན་པའི་དཔེ་བསྟན་པ་ནི།གལ་ཏེ་མི་འགའ་ཞིག་གིས་བུ་སྐྱེད་པ་ན་ཕར་འགྱུར་གྱི་བུ་མེད་པའི་སྔ་རོལ་དུ་པ་ཡོད་པ་མིན་ན།། ཇི་སྲིད་དུ་ཕ་མེད་པ་དེ་སྲིད་དུ་བུ་ཉིད་གང་ལས་བྱུང་བ་ཡིན།། བུ་མེད་པ་སྟེ་མ་སྐྱེས་པར་ནི་ཕ་ཡང་མེད་པ་དེ་བཞིན་དུཤེས་པ་དངཤེས་བྱ་དེ་གཉིས་ཀ་ཡང་མེད་པ་ཉིད་ཡིན་ནོ།། ཕ་བུ་གཉིས་དང་པོ་འདི་གྲུབ་པའམ་རྒྱུ་མཚན་བརྗོད་མ་ཤེས་པ་ནི་གཅིག་ཀྱང་དོན་ལ་མ་གྲུབ་ཀྱང་འཁྲུལ་ངོར་ཡོད་ཙམ་གྱི་དོན་ཏོ།། 

གཉིས་པ་དཔེ་དོན་མི་མཚུངས་པ་ལ་རྩོད་ལན་གཉིས་ལས་དང་པོ་ནི། མྱུ་གུ་ས་བོན་ལས་སྐྱེ་བར་འགྱུར་ཞིང་།། ས་བོན་ཡོད་པའང་མྱུ་གུ་ཡོད་པའི་རྟགས་དེ་ཉིད་ཀྱིས་རྟོགས་པ་བཞིན་དུ།། ཤེས་བྱ་ལས་སྐྱེས་པའི་ཤེས་པ་ཡིས་ཤེས་པར་བྱ་བ་དེ་ཡོད་པར་ནི་ཅིས་མི་རྟོགས་ཞེ་ན།། 

གཉིས་པ་ལན་ནི།འདི་དཔེ་དང་འདྲ་བ་མ་ཡིན་ནོ་ཞེས་བསྟན་པའི་ཕྱིར། མྱུ་གུ་ལས་གཞན་ཐ་དད་པའི་གང་ཟག་གཞན་གྱི་ཤེས་པ་ཡིས་མྱུ་གུ་ཤེས་པར་བྱས་ནས། འདི་ན་ས་བོན་སྔོན་སོང་ཡོད་ཅེས་རང་གིས་གོ་བར་བྱེད་ཅིང་གཞན་ལ་རྟོགས་པར་འགྱུར་ན།། གང་གི་ཕྱིར་ཤེས་བྱ་དེ་རྟོགས་པར་བྱེད་པའི་གང་ཟག་གི་ཤེས་པ་ཡོད་པ་ཉིད་གང་ལས་རྟོགས་ཏེ་རང་རིག་པ་མེད་པའི་ཕྱིར་གཞན་གྱིས་ཀྱང་ཤེས་པ་མིན་ཏེ་ཐུག་པ་མེད་པའི་ཕྱིར་རོ།། དེ་ལྟ་བས་ན་བདེན་པའི་དངོས་པོ་ཡོད་པར་ཁས་ལེན་པའི་ཕྱོགས་ལ་ཤེས་པ་དང་ཤེས་བྱ་རང་བཞིན་གྱིས་གྲུབ་པ་དཔྱད་པ་ནུས་པ་མ་ཡིན་ཏེ། ཀུན་རྫོབ་རྨི་ལམ་ལྟ་བུ་བརྟགས་པའི་ཕྱོགས་ལ་ནི་ཇི་ལྟར་གྲགས་པ་བཞིན་དུ་ཐ་སྙད་ལ་བརྟེན་ནས་ནུས་པ་ཡིན་ནོ་ཞེས་ངེས་སོ།། རྟེན་འབྲེལ་ཆེན་པོའི་རིགས་པས་དཔྱད་ཟིན་ནས། 

གཉིས་པ་རྒྱུ་ལ་དཔྱད་པ་རྡོ་རྗེ་གཟེགས་མའི་རིགས་པ་ལ་གཉིས། རྒྱུ་མེད་རྒྱང་འཕེན་པའི་ལོག་རྟོག་བཟློག་པ། རྒྱུ་འགལ་རྟག་སྨྲ་དབང་ཕྱུག་པ་སོགས་ཀྱི་ལོག་རྟོག་བཟློག་པའོ།། དང་པོ་ལ་རྒྱུ་མེད་ཐ་སྙད་ཙམ་དུའང་མི་འཐད་པ་དང་། རྒྱུ་དང་འབྲས་བུ་ཐ་སྙད་ཙམ་དུ་ཆོས་ཉིད་ཀྱི་རིགས་པས་སྒྲུབ་པའོ།། དང་པོ་ལ་སྤྱིར་ཆོས་ཐམས་ཅད་རྒྱུ་མེད་དུ་འདོད་པ་མི་འཐད། བྱེ་བྲག་འགའ་ཞིག་རྒྱུ་མེད་དུ་མི་འཐད་པའོ།། 

དང་པོ་ནི། རྒྱུ་མེད་པར་སྨྲ་བ་རྣམས་ན་རེ། འགྲོ་བ་སྣ་ཚོགས་ནི་རྒྱུ་མེད་པ་ཉིད་ཡིན་ཏེ། དེ་སྐད་དུའང་། པདྨ་གེ་སར་ལ་སོགས་པ།། རྣམ་པ་སྣ་ཚོགས་སུ་ཡིས་བྱས།། རྨ་བྱའི་མདོངས་ལ་སོགས་པ་ཡི།། སྣ་ཚོགས་ཁྲ་མོ་སུ་ཡིས་སྤྲུལ།། ཞེས་འབྱུང་བས་སོ་སྙམ་པ་ལ་བརྗོད་པ། རེ་ཞིག་འཇིག་རྟེན་གྱི་སྐྱེ་བོ་ཐམས་ཅད་ཀྱིས་ཀྱང་མངོན་སུམ་གྱིས་སྣ་ཚོགས་པའི་རྒྱུ་རྣམས་ཐམས་ཅད་མཐོང་བ་ཡིན་ནོ།། 

གཉིས་པ་ནི།མེ་ཏོག་པདྨའི་སྡོང་བུ་ལ་སོགས་པ་རྣམས་ལ་རྒྱུ་སྔོན་དུ་སོང་བ་མེད་དོ་ཞེ་ན། པདྨའི་སྡོང་བུ་དང་ལོ་མ་དང་འདབ་མ་དང་ཡལ་ག་དང་ཟེའུ་འབྲུ་ལ་སོགས་པའི་འབྲས་བུ་དབྱེ་བ་ཐ་དད་པ་ནི། རྒྱུ་ཡི་དབྱེ་བ་ཐ་དད་པས་བསྐྱེད་པ་ཡིན་ཏེ།། གཞན་དུ་རྒྱུ་མེད་ན་ངེས་པ་མེད་པར་ཐམས་ཅད་དུ་ཐམས་ཅད་འབྱུང་བ་ཐལ་བའི་ཕྱིར་རོ།། 

གཉིས་པ་ལ། རྒྱུ་ཐ་དད་ཀྱིས་འབྲས་བུ་ཐ་དད་སྐྱེ་བ་མི་འཐད་པ། སྤྱིར་རྒྱུས་འབྲས་བུ་སྐྱེ་བ་མི་འཐད་པ་གཉིས། 

དང་པོ་ནི། རྒྱུ་ཡི་དབྱེ་བ་འདི་དག་གང་གིས་བྱས་པ་ཡིན་ཞེ་ན།། རང་རང་གི་སྔར་གྱི་རྒྱུའི་ཁྱད་པར་གྱི་དབྱེ་བ་ཉིད་ལས་སོ།། འོ་ན་ཐུག་མེད་དུ་ཐལ་ཞེ་ན།དེ་ལྟར་ཕྱི་མ་ཕྱི་མའི་ཁྱད་པར་རྣམས་སྔ་མ་སྔ་མའི་ཁྱད་པར་ལས་འབྱུང་ཞེས་ལན་བརྗོད་པར་བྱ་ལ། ཐུག་པ་མེད་པར་མི་འདོད་པ་ཅུང་ཟད་ཙམ་དུ་ཡང་འགྱུར་བ་མ་ཡིན་ཏེ། འཁོར་བ་ལ་ཐོག་མ་མེད་པས་སྔོན་གྱི་མཐའ་ཤེས་པར་འགྱུར་བ་མ་ཡིན་ཞེས་ཁས་བླངས་པའི་ཕྱིར་རོ།། 

གཉིས་པ་ནི། ཅི་ཕྱིར་རྒྱུ་ཡིས་འབྲས་བུ་སྐྱེད་པར་ནུས་ཤེ་ན།། གཅིག་ནས་གཅིག་ཏུ་བརྒྱུད་པའི་སྔར་གྱི་རྒྱུ་ཡི་མཐུ་ཉིད་ལས་སོ།། འདི་ནི་མེ་ཡི་ཚ་བ་དང་ཆུ་ཡི་གཤེར་བ་སོགས་ཆོས་ཉིད་ཡིན་པ་ལྟར་དངོས་པོའི་ཆོས་ཉིད་དོ།། 

གཉིས་པ་རྟག་པའི་རྒྱུ་མི་འཐད་པ་ལ་གསུམ་ལས། དབང་ཕྱུག་གི་ངོ་བོ་མ་གྲུབ། སྣོད་བཅུད་ཀྱི་སྣང་བ་དེའི་འབྲས་བུ་མ་གྲུབ། རྟག་དངོས་ཀྱིས་འབྲས་བུ་འབྱིན་ན་ཧ་ཅང་ཐལ་བར་བསྟན་པའོ།། དང་པོ་ལ་དྲི་བ་དང་། དེའི་ལན་མི་འཐད་པ་གཉིས་ལས།

དང་པོ་ནི། འདིར་དབང་ཕྱུག་རྒྱུར་སྨྲ་བ་དག་ན་རེ། རྒྱུ་དེ་ཡོད་དུ་ཆུག་ཀྱང་དེ་ནི་དབང་ཕྱུག་གི་བློ་སྔོན་དུ་བཏང་བ་དེ་ཉིད་ཀྱིས་ལུས་ཅན་དང་། གནས་ལ་སོགས་པ་ཐམས་ཅད་བྱས་པ་ཡིན་ནོ་ཞེས་རྟོག་པས་དེའི་ཕྱིར་དེ་ལྟར་དབང་ཕྱུག་སྣོད་བཅུད་འགྲོ་བའི་རྒྱུ་ཡིན་པར་སེམས་ན། རེ་ཞིག་དབང་ཕྱུག་ཉིད་གང་ཡིན་པ་སྨྲོས་ཤིག །

གཉིས་པ་ལ། འབྱུང་བཞི་དང་། ནམ་མཁའ་དང་། བདག་དང་། བསམ་གྱིས་མི་ཁྱབ་པ་མི་གྲུབ་པ་བཞི་ལས། དང་པོ་ལ་དོན་ལ་བྱེད་པ་པོ་ཙམ་༼འཐད་༽ཐ་དད་ཀྱང་ཐ་སྙད་རྨོངས་པ་དབང་ཕྱུག་གི་མཚན་ཉིད་དང་འབྱུང་བཞི་ཤིན་ཏུ་འགལ་བ་གཉིས་ལས།

དང་པོ་ནི། གལ་ཏེ་དེ་དག་ན་རེ། འབྱུང་བ་རྣམས་ཡིན་ནོ་ཞེ་ན། ཁོ་བོ་ཅག་ཀྱང་འབྱུང་བ་དེ་རྣམས་ལ་སྔ་མ་སྔ་མས་ཕྱི་མ་ཕྱི་མ་འབྲས་བུའི་ཚུལ་གྱིས་འགྲོ་བའི་རྒྱུ་ཉིད་དུ་འདོད་པས་དེ་ལྟར་ཡིན་པར་ཟད་མོད།། དོན་གྱི་དབྱེ་བས་སྟོང་པའི་མིང་ཙམ་ལ་ཡང་ཅི་ཞིག་ངལ་བར་བྱེད།། 

གཉིས་པ་ནི། འོན་ཀྱང་ས་ལ་སོགས་པ་འདི་དག་དུ་མ་ཡིན་པ་དང་།། སྐྱེ་བ་དང་འཇིག་པ་ཡིན་པས་མི་རྟག་པ་དང་བློའི་གཡོ་བ་མེད་པ་དང་བརྟེན་པར་བྱ་བའི་རང་བཞིན་གྱི་ལྷ་མིན་ཞིང་། འགོམ་པར་བྱ་བ་ཉིད་དང་མི་གཙང་བ་དང་འབྲེལ་བས་དེ་ནི་དབང་ཕྱུག་ཉིད་མ་ཡིན་ཏེ།། ཁྱོད་འདི་ལྟར་གཅིག་པུ་ཡིན་པ་དང་རྟག་པ་ཉིད་དང་གཡོ་བ་སྔོན་དུ་འགྲོ་བ་དང་ལྷའི་འགྲོ་བས་བསྡུས་པ་དང་གཙང་ཞིང་མཆོད་པར་འོས་པའོ་ཞེས་འདོད་པ་དེ་དང་འགལ་བའི་ཕྱིར་རོ།། 

གཉིས་པ་ནི། གལ་ཏེ་ས་ལ་སོགས་པ་དབང་ཕྱུག་མ་ཡིན་ན་འོ་ན་ནམ་མཁའ་དབང་ཕྱུག་ཡིན་ནོ་ཞེ་ན། དབང་ཕྱུག་ནམ་མཁའ་མིན་ཏེ་བློ་ཡི་གཡོ་བ་དང་བྱ་བ་མེད་པའི་ཕྱིར་རོ།། 

གསུམ་པ་ནི། བདག་ཡིན་ནོ་ཞེ་ན། བདག་མིན་ཏེ་སྔར་ནས་བཀག་ཟིན་པའི་ཕྱིར་རི་བོང་གི་རྭ་དང་འདྲའོ།། 

བཞི་པ་ནི། གལ་ཏེ་དབང་ཕྱུག་དེ་ཚུལ་མཐོང་བློས་བསམ་གྱིས་མི་ཁྱབ་པ་ཡིན་ནོ་ཞེས་འདོད་ན་བསམ་བྱ་མིན་པ་ཡི་བྱེད་པ་པོ་ཡང་མེད་ལ།། བསམ་པར་བྱ་བ་མིན་པ་དེ་ཉིད་བརྗོད་པས་ཅི་ཞིག་བྱ་སྟེ་བསམ་མི་ཤེས་ན་བརྗོད་པ་ག་ལ་ཤེས། 

གཉིས་པ་ལ། དྲིས་ལན་གཉིས་ལས། 

དང་པོ་ནི། རྒྱུ་བྱེད་པ་པོ་བསམ་ཡུལ་ལས་འདས་ཏེ་མ་ཤེས་ན་དེས་བསྐྱེད་པར་འདོད་པའི་དངོས་པོ་དེའང་གང་ཞིག་ཡིན།། 

གཉིས་པ་ལ་རྟག་པའི་རྒྱུ་འབྲས་བསྐྱེད་བྱ་སྐྱེད་བྱེད་འགལ། མི་རྟག་པའི་འབྲས་བུ་རང་རྒྱུའི་བསྐྱེད་ཚུལ་ལོ།། 

དང་པོ་ནི། རྒྱུ་འབྲས་དང་པོ་ངོ་ཤེས་ནས་རྒྱུ་འདིས་འབྲས་བུ་འདི་བསྐྱེད་ཅེས་བརྗོད་དགོས་ཀྱི་རྒྱུ་གཏན་ངོ་མ་ཤེས་ཏེ་བསམ་པའི་ཡུལ་མིན་ན་དེས་འབྲས་བུ་འདིའོ་ཞེས་སུས་ཤེས། གཞན་ཡང་གལ་ཏེ་དབང་ཕྱུག་གིས་འབྲས་བུ་བསྐྱེད་ན་རྟག་པའམ་མི་རྟག་པ་བསྐྱེད། དང་པོ་རྟག་པ་བདག་ཅེས་བྱ་བ་འབྱིན་པར་འདོད་ན་བདག་དེ་རྟག་པར་ཁས་བླངས་པ་དང་ས་དང་ཆུ་དང་མེ་དང་རླུང་དང་ནམ་མཁའ་དང་དུས་དང་ཕྱོགས་ལ་སོགས་པ་ཡང་རྟག་པར་ཁས་བླངས་པ་དང་། དབང་ཕྱུག་རང་གི་ངོ་བོའང་རྟག་པར་ཁས་བླངས་པ་མིན་ནམ་ཅི།། དེས་ན་རྟག་པ་ཡིན་ན་བྱ་བ་བྱེད་མི་རུང་ཞིང་གལ་ཏེ་བྱ་བ་བྱེད་ན་མི་རྟག་པར་འགྱུར་རོ།། 

གཉིས་པ་ནི། མི་རྟག་པ་བསྐྱེད་ནའང་དབང་ཕྱུག་མིན་ཏེ། མིག་ལ་སོགས་པའི་ཤེས་པ་ནི་ཤེས་བྱ་གཟུགས་སོགས་ལ་དམིགས་པ་ལས་སྐྱེ་བ་དང་།། འཁོར་བ་ཐོག་མ་མེད་པའི་དུས་ནས་འོང་བའི་སེམས་ཅན་རང་རང་གི་བདེ་སྡུག་ཐམས་ཅད་ནི་དགེ་བ་དང་མི་དགེ་བའི་ལས་ལས་ཡིན་ལ།། དབང་ཕྱུག་དེ་ཡིས་གང་ཞིག་བསྐྱེད་པར་སྨྲོས་ཤིག །མདོར་ན་རྟག་པ་ལ་རྒྱུ་མི་དགོས་ལ། མི་རྟག་པ་ནི་ཐ་སྙད་དུ་རང་རང་གི་རྒྱུ་ལས་སྐྱེ་བས་རྒྱུ་དབང་ཕྱུག་ག་ལ་ཡིན། 

གསུམ་པ་ཧ་ཅང་ཐལ་བ་ལ་འབྲས་བུ་ཀུན་ཡེ་ཡོད་དུ་ཐལ་བ། རྟག་ཏུ་འབྲས་བུ་བསྐྱེད་དགོས་པར་ཐལ་བ། རྐྱེན་ལ་ལྟོས་ན་རང་ནུས་གཏན་མེད་དུ་ཐལ་བ། རྐྱེན་གྱིས་བསྒྱུར་ན་གཞན་དབང་ཅན་དུ་ཐལ་བ། འབྲས་བུ་འབྱུང་ན་དབང་ཕྱུག་རྒྱུ་མིན་པར་ཐལ་བ་བཅས་ལྔའོ།། 

དང་པོ་ནི། རྒྱུ་སྟེ་བྱེད་པ་པོ་ལ་རྟག་པ་ཡིན་པས་ཐོག་མ་ཡོད་པ་མིན་ན།། དེའི་ཚེ་འབྲས་བུའི་ཐོག་མ་ཡང་ག་ལ་ཡོད་དེ།། འབྲས་བུ་ཐམས་ཅད་ཡེ་གྲུབ་ཡིན་པས་སྔར་ཡོད་ཁོ་ན་ལས་གསར་སྐྱེ་གཏན་མི་སྲིད་པས་ད་ལྟ་འདི་སྐྱེ་མ་འོངས་པ་ན་འདི་འབྱུང་གི་ཐ་སྙད་གཏན་མེད་དུ་ཐལ་ལོ།། དེས་ན་རེས་འགའ་སྣོད་བཅུད་ཀྱི་འགྲོ་བ་མི་སྲིད་པར་འགྱུར་རོ།། དེ་ལྟར་ཡིན་དུ་ཟིན་ཀྱང་རྟག་ཏུ་མི་བྱེད་དེ་ལྟོས་ནས་བྱེད་པ་ཡིན་ནོ་ཞེ་ན། 

གཉིས་པ་ནི། འབྲས་བུ་ཐམས་ཅད་དུ་རྟག་ཏུ་ཅིའི་ཕྱིར་བྱེད་པ་མིན་ཏེ།། དབང་ཕྱུག་དེ་ནི་ལྷན་ཅིག་བྱེད་པའི་རྒྱུ་གཞན་ལ་ལྟོས་རིགས་པ་མིན་ཏེ་རྟག་པ་ཡིན་པས་སྐྱེ་བའི་རྒྱུ་རྟག་ཏུ་ཚང་པའི་ཕྱིར། རྣམ་འགྲེལ་ལས། མ་ཚང་མེད་རྒྱུ་དེ་ལ་ནི།། འབྲས་བུ་གང་གིས་ལྡོག་པར་གྱུར།། ཞེས་གསུངས་པ་བཞིན་ནོ།། ལྟོས་པ་པོ་དབང་ཕྱུག་རང་ཉིད་རྟག་པ་རྐྱེན་གཞན་ལ་ལྟོས་མི་དགོས་ཀྱང་ལྟོས་ཡུལ་གཞན་ལ་ལྟོས་དགོས་སོ་ཞེ་ན། དབང་ཕྱུག་དེས་བྱས་པ་མིན་པའི་དངོས་པོ་གཞན་ཡོད་པ་མིན་ན། དེ་བས་ན་ལྟོས་ཡུལ་འདི་གང་ཞིག་ལ་ལྟོས་པར་འགྱུར།། 

གསུམ་པ་ནི།གལ་ཏེ་ལྟོས་ཡུལ་གཞན་ལ་ལྟོས་ནས་འབྲས་བུ་སྐྱེ་བར་ཁས་ལེན་ན་རྐྱེན་ཚོགས་པ་ཉིད།། རྒྱུ་ཡིན་པར་འགྱུར་གྱི་དབང་ཕྱུག་རྒྱུ་མིན་ནོ།། གཞན་ཡང་དབྱར་ལྟ་བུ་རྒྱུ་ཚོགས་ཚང་ཞིང་གེགས་མེད་པ་ན་འབྲས་བུ་དེ་མི་སྐྱེ་བའི་དབང་མེད་ཅིང་།། དགུན་ལྟ་བུ་རྐྱེན་ཚོགས་པ་དེ་མེད་པར་ནི་སྐྱེ་བའི་དབང་མེད་དོ།། 

བཞི་པ་ནི། ཡང་ཚོགས་པ་ཡོད་པ་ན་བྱེད་པ་ཡོད་པར་འགྱུར་དུ་ཆུག་མོད། དེའི་ཚེ་དབང་ཕྱུག་རང་ཉིད་མི་འདོད་ཀྱང་རྐྱེན་གྱིས་དྲངས་ནས་བྱེད་པ་ཡིན་ནམ། འོན་ཏེ་འདོད་ནས་ཡིན་ཞེས་རྣམ་པར་བརྟགས་ན་གལ་ཏེ་དབང་ཕྱུག་མི་འདོད་བཞིན་དུ་རྐྱེན་གྱིས་དྲངས་ནས་འབྲས་བུ་བྱེད་ཅིང་བསྒྲུབ་པ་ཡིན་ན་རྐྱེན་གཞན་ལ་རག་ལས་ཤིང་གཞན་གྱི་དབང་དུ་སོང་བར་ཐལ། འོན་ཏེ་དབང་ཕྱུག་རང་གི་འདོད་ནས་བྱེད་ནའང་འདོད་པ་ཀུན་རྟོག་ཉིད་ལ་རག་ལས་པར་འགྱུར་ཏེ་དེ་ལ་ལྟོས་པ་ཡོད་པའི་ཕྱིར་རོ།། ལྔ་པ་ནི། གལ་ཏེ་འབྲས་བུ་སྒྲུབ་པར་བྱེད་ནའང་དབང་ཕྱུག་ག་ལ་ཡིན་ཏེ་རང་གི་མཚན་ཉིད་རྟག་པ་དང་འགལ་བ་ཡིན་པའི་ཕྱིར་ཏེ་བྱ་བ་བྱེད་ན་མི་རྟག་པར་འགྱུར་བའི་ཕྱིར་རོ།། གསུམ་པ་ངོ་བོ་ལ་དཔྱོད་པ་གཅིག་དུ་བྲལ་ལ་ཕྲ་རགས་ཀྱི་ཆ་མེད་ཀྱི་ཐ་སྙད་འཇུག་པའི་གཞི་གསུམ་སྟེ་དངོས་པོ་གཏན་མེད་སོང་བའི་ཆ་མེད་དང་། དངོས་སྨྲ་བས་དེ་བས་ཆུང་ཐབས་མེད་པའི་དངོས་པོ་ཕྲ་མོ་ལ་ཆ་མེད་ཟེར་བ་དང་། འཁོར་འདས་ཀྱི་དངོས་པོ་བརྟན་གཡོ་མཐའ་དག་དུམ་བུ་གཅིག་ཏུ་གྱུར་ནས་དངོས་པོ་དེས་མ་ཁྱབ་པའི་ཆ་གཞན་མེད་པ་གཙོ་བོ་ལྟ་བུ་ཆེ་བའི་མཐར་ཐུག་པའོ།། དང་པོ་གཉིས་སྔར་གྱི་རིགས་པས་ཁེགས་པ། རགས་པའི་གཙོ་བོ་རིགས་པ་གཞན་གྱིས་འགོག་པ་གཉིས་ལས། 

དང་པོ་ནི། དཔྱོད་པ་བ་གང་དག་རྡུལ་ཕྲན་རྟག་པར་སྨྲ་བ།། དེ་དག་ཀྱང་ནི་སྔར་རྡུལ་དེའང་ཕྱོགས་ཆའི་དབྱེ་བ་ཡིས་སོགས་ཀྱིས་བཟློག་ཟིན་ཏོ།། 

གཉིས་པ་ལ་འདོད་པ་བརྗོད་པ། དེ་དགག་པ་གཉིས། དང་པོ་ལ་གཉིས་ལས།

མདོར་བསྟན་པ་ནི། གཙོ་བོ་རྟག་པ་གཡོ་བ་དང་མི་གཡོ་བའི་འགྲོ་བ་ཡི་ཡོངས་སུ་གྱུར་བའི་རྒྱུ་ཡིན་པར་ནི་གྲངས་ཅན་པས་འདོད་དོ།། 

གཉིས་པ་རྒྱས་བཤད་ལ་གཉིས། གཙོ་བོ་དང་། རྣམ་འགྱུར་རོ།། 

དང་པོ་ནི། གཙོ་བོ་ཞེས་བྱ་བ་ནི་སྙིང་སྟོབས་ཏེ་བདེ་བ་དང་རྡུལ་ཏེ་སྡུག་བསྔལ་དང་མུན་པ་དང་བཏང་སྙོམས་ཞེས།། བྱ་བའི་ཡོན་ཏན་མཉམ་པར་གནས་པ་ན། གཙོ་བོ་ཞེས་བྱ་བར་རབ་ཏུ་བརྗོད་དེ་རང་བཞིན་གྱི་གནས་སྐབས་ཡིན་ལ།། 

གཉིས་པ་ནི། མི་མཉམ་པ་ནི་འགྲོ་བ་སྣ་ཚོགས་པ་ཡོངས་སུ་གྱུར་པ་ཡིན་པར་བརྗོད་དོ།། གང་གི་ཚེ་སྐྱེ་བུ་ཡུལ་ལ་ལོངས་སྤྱོད་པའི་འདོད་པ་སྐྱེ་བ་དེའི་ཚེ་སྐྱེས་བུའི་འདོད་པ་རང་བཞིན་གྱིས་ཡོངས་སུ་ཤེས་ནས་སྒྲ་ལ་སོགས་པ་འབྱིན་པའི་ངོ་བོ་ཡོངས་སུ་གྱུར་པས་ཉེ་བར་འགྱུར་རོ།། དེའི་ཚེ་རིམ་པ་ནི་འདི་ཡིན་ཏེ། རང་བཞིན་ལས་ནི་ཆེན་པོ་དེ་ལས་ནི།། ངར་འཛིན་དེ་ལས་ཚོགས་ནི་བཅུ་དྲུག་ཡིན།། བཅུ་དྲུག་པོ་ཡི་ནང་ནས་ལྔ་པོ་རྣམས།། དེ་ལས་ཀྱང་ནི་འབྱུང་བ་ལྔ་རྣམས་ཡིན།། དེའི་དོན་ནི་འདི་ཡིན་ཏེ། རང་བཞིན་ལས་ཆེན་པོ་ནི་གཙོ་བོ་ལས་ཆེན་པོ་ཡིན་ལ། ཆེན་པོ་ཞེས་པ་ནི་གློ་བུར་དུ་འབྱུང་བའོ།། དེ་ལས་ངར་འཛིན་པ་དང་། དེ་ལས་ཚོགས་བཅུ་དྲུག་སྟེ། དབང་པོ་བཅུ་གཅིག་དང་དེ་ཙམ་ལྔའོ།། དེ་ལ་ལས་ཀྱི་དབང་པོ་ལྔ་ནི། ཁ་དང་།རྐང་པ་དང་། ལག་པ་དང་། འདོམ་དང་། རྐུབ་སྟེ་རིམ་པ་ལྟར་སྨྲ་བ་དང་། འགྲོ་བ་དང༌། སྟེར་བ་དང་། འཁྲིག་པ་དང་། བཤང་བའི་ལས་རྣམས་ལ་དབང་བྱེད་པ་ཡིན་ནོ།། བློའི་དབང་པོ་ལྔ་ནི། རྣ་བ་དང་། ལུས་དང་། མིག་དང་། ལྕེ་དང་། སྣའོ།། ཐམས་ཅད་ལ་ཁྱབ་པ་ནི་ཡིད་ཀྱི་དབང་པོའོ།། དེ་ཙམ་ལྔ་ནི། སྒྲ་དང་། རེག་བྱ་དང་། གཟུགས་དང་། རོ་དང་། དྲི་དེ་ཙམ་མོ།། ཡང་སྒྲ་ལས་ནམ་མཁའ་དང་། རེག་ལས་རླུང་དང་། གཟུགས་ལས་མེ་དང་། རོ་ལས་ཆུ་དང་། དྲི་ལས་ས་རྣམས་འབྱུང་བ་ཡིན་ནོ།། དང་པོ་རང་བཞིན་ནི་རྒྱུ་ཉིད་ཡིན་ཏེ་འབྲས་བུ་མ་ཡིན་ནོ།། ཆེན་པོ་དང་ངར་འཛིན་པ་དང་སྒྲ་ལ་སོགས་པ་ལྔ་ནི་འབྲས་བུ་ཡང་ཡིན་ལ་རྒྱུ་ཡང་ཡིན་ནོ།། དབང་པོ་བཅུ་གཅིག་པོ་རྣམས་དང་ནམ་མཁའ་ལ་སོགས་པ་ལྔ་པོ་རྣམས་འབྲས་བུ་ཉིད་ཡིན་ལ་རྒྱུ་ནི་མ་ཡིན་ནོ།། སྐྱེས་བུ་ནི་རྒྱུ་དང་འབྲས་བུ་གཉིས་ཀའི་རང་བཞིན་སྤངས་པ་ཡིན་ནོ།། ཡང་བརྗོད་པ་རྩ་བའི་རང་བཞིན་རྣམ་འགྱུར་མིན་ལ། ཆེན་པོ་སོགས་བདུན་རང་བཞིན་རྣམ་འགྱུར་ཡིན། བཅུ་དྲུག་པོ་ནི་རྣམ་པར་འགྱུར་བ་སྟེ།། སྐྱེས་བུ་རང་བཞིན་མ་ཡིན་རྣམ་འགྱུར་མིན།། ཞེས་སོ། གཙོ་བོ་དེ་ཡང་འབྲས་བུ་མ་ལུས་པ་ནུས་པའི་རང་བཞིན་ཉིད་ཡོན་ཏན་གསུམ་གྱི་རང་བཞིན་ཁོ་ན་ལས་འབྲས་བུ་སྒྲུབ་པར་བྱེད་པ་ཡིན་ཏེ། གཞན་དུ་ན། ཇི་ལྟར་དེ་ལ་ཡོད་པ་མ་ཡིན་པ་འབྲས་བུ་སྣ་ཚོགས་པའི་གཟུགས་སྐྱེད་པར་བྱེད་དེ། དེ་སྐད་དུ་ཡང་། མ་ལུས་ནུས་པའི་ཚོགས་རྣམས་ཀྱི།། རང་བཞིན་འབའ་ཞིག་ཁོ་ན་ལས།། འབྲས་བུའི་ཁྱད་པར་འཇུག་པ་ནི།། དངོས་པོ་དེའི་རང་བཞིན་ནོ།། གལ་ཏེ་རྒྱུ་ཡི་བདག་ཉིད་ལ།། ནུས་པའི་ངོ་བོར་འབྲས་མེད་ན།། དེ་ཉིད་བསྐྱེད་པར་ནུས་མིན་ཏེ།། མེད་ཕྱིར་ནམ་མཁའི་མེ་ཏོག་བཞིན།། ཞེས་ཟེར་རོ།། 

གཉིས་པ་ལ། རང་བཞིན་དགག་པ། རྣམ་འགྱུར་དགག་པ་གཉིས། དང་པོ་ལ་ཡོན་ཏན་གསུམ་གྱི་བདག་ཉིད་གཙོ་བོ་གཅིག་མི་གྲུབ། ཡོན་ཏན་རེ་རེ་ཡང་མ་གྲུབ། དེས་ན་རྣམ་འགྱུར་ཡང་དོན་གྱིས་ཁེགས་པ་དང་གསུམ་མོ།། 

དང་པོ་ནི། དེ་དག་ཐམས་ཅད་ནམ་མཁའ་ལ་མངོན་པར་བྲིས་པའི་རི་མོ་བཞིན་དུ་སྣང་བ་ཡིན་ཞེས་དགོངས་ནས་གྲུབ་པའི་མཐའ་སྨྲ་བས་སུན་དབྱུང་བའི་ཕྱིར་བཤད་པ།གཙོ་བོ་གཅིག་ལ་རྡུལ་གྱི་རང་བཞིན་དང་མུན་པ་དང་སྙིང་སྟོབས་ཀྱི་རང་བཞིན་གསུམ་ཉིད་ནི།། རིགས་པ་མིན་པས་དེས་ན་གཙོ་བོ་དེ་ཡོད་པ་མིན་ནོ།། 

གཉིས་པ་ནི། དེ་བཞིན་དུ་ཡོན་ཏན་གསུམ་ཡང་ཡོད་པ་མིན་ཏེ།། དེ་ཡང་སོ་སོར་རྣམ་པ་གསུམ་གསུམ་དུ་འགྱུར་ཏེ་རེ་རེ་ལ་གསུམ་གསུམ་མེད་ན་གཙོ་བོ་རང་གི་མཚན་ཉིད་དང་འགལ་བའི་ཕྱིར་རོ།། 

གསུམ་པ་ནི། དེ་ལྟར་ཡོན་ཏན་རྣམས་མེད་པ་ན་སྒྲ་ལ་སོགས་པའི་རྣམ་འགྱུར་གྱི་དངོས་པོ་དག་ཀྱང་།། ཡོད་པ་ཉིད་དུ་བརྗོད་པ་ནི་ཤིན་ཏུ་རྒྱང་རིང་བར་འགྱུར་ཏེ་སྒྲ་ལ་སོགས་པ་རྣམ་འགྱུར་ཉེར་གསུམ་རེ་རེ་ཡང་རྡུལ་མུན་སྙིང་སྟོབས་གསུམ་གསུམ་གྱི་རང་བཞིན་ཡིན་པའི་ཕྱིར། འཇིམ་པ་མེད་པའི་བུམ་པ་མི་སྲིད་པ་བཞིན་ནོ།། 

གཉིས་པ་ལ། བེམ་ཤེས་གོ་ལོག་གི་རྒྱུ་འབྲས་མི་སྲིད། གྲགས་པའི་དངོས་པོ་སྔར་བསྟན་རིགས་པས་ཁེག དེས་ན་དོན་དམ་པར་རྒྱུ་འབྲས་མཐའ་དག་མི་སྲིད་པ་དང་གསུམ་མོ།། 

དང་པོ་ནི། གཞན་ཡང་ཁྱེད་ལྟར་རྒྱུ་འབྲས་གོ་ལོག་ཏུ་ཐལ་ཏེ་སེམས་མེད་པའི་རང་བཞིན་གྱི་གོས་ལ་སོགས་པ་ལ།། སེམས་ཀྱི་བདག་ཉིད་བདེ་བ་ལ་སོགས་པ་ལ་སྲོག་ཡོད་པ་སྲིད་པའང་མིན་ལ།། 

གཉིས་པ་ནི།དངོས་པོ་སྒྲ་ལ་སོགས་པ་རྣམས་བདེ་བ་སོགས་དེ་རྒྱུའི་རང་བཞིན་ནམ་ངོ་བོ་ཉིད་ཡིན་ན།། དྲན་པ་ཉེར་བཞག་གི་སྐབས་སུ་སྒྲ་དང་གཟུགས་དངོས་པོ་དག་རྣམ་པར་དཔྱད་ཟིན་པ་མིན་ནམ་སྟེ་ཡིན་ནོ།། 

གསུམ་པ་ནི། ཐ་སྙད་ཙམ་དུ་ཡང་ཁྱོད་ཀྱི་རྒྱུ་ཡང་བདེ་བ་དང་སྡུག་བསྔལ་ལ་སོགས་པ་ཉིད་དུ་འདོད་པ་དེ་ནི་མ་ཡིན་ཏེ། བདེ་བ་ལ་སོགས་པ་དེ་ལས་སྣམ་བུ་དང་ཟས་ལ་སོགས་པའི་དངོས་པོ་འབྱུང་བའང་མེད་ལ།། སྣམ་བུ་དང་ཙནྡན་ལ་སོགས་པ་ལས་ནི་བདེ་བ་ལ་སོགས་པ་མིན་ན། རྒྱུ་སྣམ་བུ་ལ་སོགས་པ་དེ་མེད་པའི་ཕྱིར་ན་འབྲས་བུ་བདེ་བ་ལ་སོགས་པ་མེད་དེ།། དེ་དག་གི་འབྲས་བུ་ཡིན་པའི་ཕྱིར་རོ།། 

བཞི་པ་འབྲས་བུ་དཔྱོད་པ་ཡོད་མེད་སྐྱེ་འགོག་ལ་གཉིས། རྒྱས་བཤད་དང༌། དོན་བསྡུ་བའོ།། དང་པོ་ལ་གཉིས།རྒྱུ་ལ་འབྲས་བུ་ཡོད་པར་འདོད་པ་དགག་པ་དང་། མེད་པ་དགག་པའོ།། དང་པོ་ལ་དགག་པ་དངོས་དང༌། རྩོད་སྤང་གཉིས།དང་པོ་ལ་གཉིས། རྒྱུ་ལ་རྟག་པའི་འབྲས་བུ་ཡོད་པ་མི་འཐད། གཅིག་ཏུ་ཡོད་ན་ཧ་ཅང་ཐལ་བའོ།། དང་པོ་ལ་གསུམ། རྟག་པའི་འབྲས་བུ་ཤེས་བྱའི་ཁོང་ན་མེད། ཅིས་ཀྱང་ཡོད་ན་རྟག་ཏུ་སྣང་བ་ཐལ་བ། ཆ་གཉིས་སྲིད་ན་རྟག་པའི་དམ་བཅའ་ཉམས་པའོ།། 

དང་པོ་ནི། བདེ་བ་ལ་སོགས་པ་གཙོ་བོའི་ཀློང་ན་རྟག་པ་ཉིད་དུ་ཡང་།། དུས་ནམ་དུ་ཡང་ནི་དམིགས་པ་ཡོད་པ་མ་ཡིན་ནོ།། གལ་ཏེ་ཡོད་ན་སྡུག་བསྔལ་བའི་གནས་སྐབས་སུ་བདེ་བ་དེ་མྱོང་དགོས་ནའང་དེ་མི་སྲིད་པའི་ཕྱིར། 

གཉིས་པ་ནི། ཁོ་ན་རེ། བདེ་བ་ལ་སོགས་པའི་གསལ་བ་བྱེ་བྲག་ཕྲ་མོ་འགའ་ཞིག་སྡུག་བསྔལ་བའི་གནས་སྐབས་སུ་རྟག་ཏུ་ཡོད་པ་ཉིད་དུ་འདོད་དོ་ཞེ་ན།། འོ་ན་སྡུག་བསྔལ་བ་ལྟ་བུ་གནས་སྐབས་ཐམས་ཅད་དུ་བདེ་བ་དེ་མྱོང་བའི་སྒོ་ནས་ཅི་ཡི་ཕྱིར་འཛིན་པ་མ་ཡིན་ཏེ་མྱོང་དགོས་པའི་ཕྱིར་རོ།། 

གསུམ་པ་ལ་རྟག་པ་ཡིན་ན་ཆ་གཉིས་མེད་པས་ཁྱབ། ཕྲ་རགས་གྱུར་ན་མི་རྟག་ཉིད་དུ་ངེས། རྣམ་འགྱུར་བཞིན་དུ་རང་བཞིན་མི་རྟག་པར་ཐལ་བ། དེས་ན་འབྲས་བུ་གསར་སྐྱེས་འགྲུབ་པ་དང་བཞིའོ།། 

དང་པོ་ནི། ཁོ་ན་རེ། སྡུག་བསྔལ་བའི་གནས་སྐབས་སུ་བདེ་བ་དེ་ཉིད་ཕྲ་མོར་གྱུར་པ་ཡིན་ཏེ་ཉིན་མོའི་སྐར་མ་ལ་སོགས་པ་བཞིན་བདེ་བར་མི་དམིགས་སོ་ཞེ་ན། ཁྱོད་འདོད་པའི་བདེ་བ་དེ་བདེ་བ་སྟོབས་དང་ལྡན་པའི་དུས་སུ་རགས་པ་དང་སྡུག་བསྔལ་སྟོབས་ལྡན་གྱི་དུས་སུ་ཕྲ་བའང་ཇི་ལྟར་ཡིན། རྟག་པའི་རང་བཞིན་བདེ་བ་གཅིག་ལ་ཕྲ་རགས་དུ་མ་མི་སྲིད་པའི་ཕྱིར་རོ།། 

གཉིས་པ་ནི། གལ་ཏེ་རིམ་གྱིས་རགས་པ་སྤང་ནས་ཕྱིས་ཕྲ་བར་འགྱུར་གྱི་དུས་ཅིག་ཅར་དུ་ཕྲ་རགས་ལྷན་ཅིག་ཏུ་འབྱུང་བ་ནི་མ་ཡིན་ནོ་ཞེ་ན་ནི། དང་པོ་རགས་པའི་ངོ་བོ་དེ་དོར་ནས་ཕྲ་བར་འགྱུར་བས། བདེ་སྡུག་སོགས་གཙོ་བོའི་ཡོན་ཏན་ཕྲ་རགས་དེ་དག་མི་རྟག་པ་ཉིད་ཡིན་ནོ།། 

གསུམ་པ་ནི། དེ་བཞིན་དུ་ཆེན་པོ་ལ་སོགས་པའི་རྣམ་འགྱུར་ཉེར་གསུམ་གྱི་དངོས་པོ་ཐམས་ཅད་ཀྱང་ནི། མི་རྟག་ཉིད་དུ་ཅིས་མི་འདོད།།

ཁོ་ན་རེ། ཕྲ་བ་དང་རགས་པའི་གནས་སྐབས་རྣམ་འགྱུར་གྱི་ངོས་ནས་ཐ་དད་པ་ཡིན་གྱི། གནས་སྐབས་ཅན་གྱི་གཞི་བདེ་བ་རང་བཞིན་ལ་ནི་ཐ་དད་པ་མེད་དོ་ཞེ་ན། གསལ་བའི་ངོ་བོར་གྱུར་པའི་བདེ་བ་རགས་པ་དེ་རང་བཞིན་གྱི་ཕྲ་བ་ལས་གཞན་མིན་ན།། རང་བཞིན་གྱི་བདེ་བ་ཡང་གསལ་བ་ཕྲ་རགས་སུ་འགྱུར་བ་བཞིན་དུ་མི་རྟག་པ་ཉིད་དུ་འགྱུར་རོ།། 

བཞི་པ་ནི། ཁོ་ན་རེ། གལ་ཏེ་རྣམ་པ་མས་ཅད་དུ་བདེ་བ་ཞིག་སྟེ་གསལ་བ་གཏན་མེད་པར་འགྱུར་བ་ཡིན་ན་འགའ་ཡང་་ི།། སླར་སྐྱེ་བ་མིན་ཏེ་མེད་པའི་ཕྱིར་ནམ་མཁའི་ཨུཏྤལ་བཞིན་ནོ་ཞེས་འདོད་ན།། དེའང་མི་འཐད་དེ། 

གསལ་བ་སྔར་མེད་པར་ཕྱིས་གསར་དུ་སྐྱེ་བར་ནི། ཁྱོད་ཀྱིས་མི་འདོད་ཀྱང་གནས་པ་ཉིད་དེ་འབྲས་བུ་ཐམས་ཅད་སྔར་མེད་གསར་དུ་སྐྱེ་བ་ཡིན་ནོ།། གཞན་དུ་ན་སྔར་ལྷའི་བདེ་བ་ལྟ་བུའི་གནས་སྐབས་ན་ཡང་དམྱལ་བའི་སྡུག་བསྔལ་དེ་ཡོད་པ་ཡིན་ན་ཕྱི་མ་དམྱལ་བའི་སྡུག་བསྔལ་བཞིན་དུ་སྔར་ལྷའི་གནས་སྐབས་ན་ཡང་དེ་དམིགས་པར་ཐལ་བར་འགྱུར་རོ།། ཇི་ལྟར་གསལ་བ་སྔར་མེད་པ་སྐྱེས་པ་དེ་བཞིན་དུ་ཕྱི་ནང་གི་དངོས་པོ་གཞན་ཡང་ཡིན་པ་དེའི་ཚེ་འགལ་བ་ཅུང་ཟད་ཀྱང་ཡོད་པ་མ་ཡིན་ནོ།། 

གཉིས་པ་ལ་ཧ་ཅང་ཐལ་བ་དངོས་དང་། ཉེས་སྤང་གི་ལན་དགག་པ་གཉིས་ལ།

དང་པོ་ནི། འདི་ལ་གནོད་པ་གཞན་ཡང་ཡོད་དེ། གལ་ཏེ་རྒྱུ་གཙོ་བོའི་ཀློང་ལ་འབྲས་བུ་རྣམ་འགྱུར་མཐའ་དག་གནས་པར་ལྟ་ན།། ཟན་ཟ་བའི་ཚེ་མི་གཙང་བ་ཟ་བར་འགྱུར་ཞིང་།། རས་ཀྱི་རིན་གྱིས་རས་བལ་གྱི།། ས་བོན་ཉོས་ལ་རས་བལ་དེ་ཉིད་ལུས་ལ་བགོ་བར་གྱིས་ཤིག ། རྒྱུ་རས་བལ་ལ་འབྲས་བུ་རས་དེ་ཡོད་པའི་ཕྱིར། 

གཉིས་པ་ལ་ཉེས་སྤང་དང་། ལན་གཉིས་ལས། 

དང་པོ་ནི། གལ་ཏེ་འཇིག་རྟེན་རྨོངས་པ་སྟེ་མི་ཤེས་པས་རྒྱུ་ལ་འབྲས་བུ་གནས་པ་མ་མཐོང་ངོ་སྙམ་ན།། 

གཉིས་པ་ལ་རྨོངས་པ་མཚུངས་པ། མ་རྨོངས་པ་མཚུངས། འཇིག་རྟེན་པའི་རྣམ་པ་བརྫུན་ན་གྲུབ་མཐའ་འཇིག་ཅིང་རང་གི་འདོད་པ་གྲུབ་པ་གསུམ་མོ།། 

དང་པོ་ནི། དེ་ཁོ་ན་ཉིད་ཤེས་ཤིང་མ་རྨོངས་པ་དྲང་སྲོང་སེར་སྐྱ་ལ་སོགས་པ་རྣམས་ཀྱིས་ཀྱང་འཇིག་རྟེན་པ་རྨོངས་པར་བཞག་པ་དེ་ཉིད་རང་ལའང་གནས་པ་ཉིད་དེ།། རྒྱུ་ལའབྲས་བུ་གནས་པ་མཐོང་བ་མ་ཡིན་ནོ།། འདི་ལྟར་ཟན་ཟ་བ་དང་རས་བལ་ལས་རས་ཡུག་འཐག་ནས་ལུས་ལ་བཀོན་པའི་ཕྱིར་རོ།། འགྱུར་ལ་ལ་ལྟར། དེ་ཉིད་ཉེར་ལྔ་ཤེས་པའི་དྲང་སྲོང་ལའང་རྨོངས་པ་དེ་གནས་པ་ཉིད་དོ་ཞེས་སྣང་སྟེ་དོན་ལ་གྲངས་ཅན་པ་དག་ཀྱང་ཟན་ཟ་བ་དང་། རས་ཉིད་ཉོ་བ་ལ་འཇུག་གི གཞན་ནི་མ་ཡིན་ནོ་ཞེས་པའི་དོན་ནོ།། 

གཉིས་པ་ནི། ཐ་སྙད་དུ་རྒྱུ་དང་འབྲས་བུ་ལ་རྟོག་པའི་ཤེས་པ་དེ་འཇིག་རྟེན་ཐ་མལ་པ་རྣམས་ལ་ཡང་ནི།། ཡོད་པ་ཉིད་ཡིན་པས་རྒྱུ་ལ་འབྲས་བུ་གནས་པ་དེ་ཅི་སྟེ་མཐོང་བ་མ་ཡིན།། 

གསུམ་པ་ནི། གལ་ཏེ་འཇིག་རྟེན་པའི་ཤེས་པ་རྒྱུ་འབྲས་ཡོད་མེད་རྟོག་པ་ཡོད་ཀྱང་ཚད་མ་ཉིད་མིན་པས་དོན་དམ་པར་རྒྱུ་ལ་འབྲས་བུ་ཡོད་པ་མ་མཐོང་ངོ་ཞེ་ན།། འཇིག་རྟེན་པའི་ཤེས་པས་སྒྲ་དང་གཟུགས་ལ་སོགས་པ་ཤེས་པ་ཚད་མས་གསལ་བ་མཐོང་བའང་ཁྱེད་ལྟར་ན་བདེན་པ་མ་ཡིན་པས་མེད་པ་ཉིད་དོ།། དེ་ལྟ་བས་ན་དངོས་པོའི་དེ་ཁོ་ན་ཉིད་ཀྱི་གྲངས་ཉེར་ལྔའི་རྣམ་པར་བཞག་པ་མ་ཐོབ་པ་ཡིན་པས་འདི་ཁོ་བོ་ཅག་གི་འདོད་དེ་ཐ་སྙད་པའི་ཚད་མ་ཐམས་ཅད་དོན་དམ་པར་ཚད་མ་མ་ཡིན་པའི་ཕྱིར་རོ།། ཐལ་འགྱུར་བས་ཐ་སྙད་ཚད་གྲུབ་མི་འདོད་ཅེས་པའང་བབ་བཅོལ་ཙམ་དུ་ཟད་དེ། ཐ་སྙད་ཚད་གྲུབ་མི་འདོད་ན་ཐ་སྙད་བདེན་པའང་མི་འདོད་དགོས་པའི་ཕྱིར་རོ།། 

གཉིས་པ་རྩོད་སྤོང་ལ་རྩོད་ལན་གཉིས། དང་པོ་ལ་རིག་ཤེས་ཚད་མ་མིན་ན་གཞལ་བྱ་སྟོང་ཉིད་བརྫུན་པར་ཐལ་བ། འདོད་ན་དོན་དམ་པའི་སྒོམ་བྱུང་གཏན་མེད་དུ་ཐལ་བ་གཉིས། 

དང་པོ་ནི། དེ་ལ་རྒོལ་བས་སྨྲས་པ། གལ་ཏེ་ཐ་སྙད་པའི་ཚད་མ་ཡང་དོན་དམ་པར་ཚད་མ་མིན་ན།། ཐ་སྙད་ཚད་མ་དེས་གཞལ་པ་ཐམས་ཅད་བརྫུན་པར་མི་འགྱུར་རམ་ཅི་སྟེ་འགྱུར་རོ།། 

གཉིས་པ་ནི། དེ་ཁོ་ན་ཉིད་དེ་དོན་དུ་ན་ཆོས་ཐམས་ཅད་རང་བཞིན་མེད་པའི་སྟོང་པ་ཉིད།། སྒོམ་པ་ཡང་ཐ་སྙད་ཚད་མས་ངེས་པ་ཐམས་ཅད་བརྫུན་པ་ཡིན་པ་དེའི་ཕྱིར་མི་འཐད་པར་འགྱུར་རོ་ཞེ་ན།། 

གཉིས་པ་ལན་ལ་གཉིས། གནས་ལུགས་དོན་ལ་སྤང་གཉེན་ཡེ་ནས་མ་གྲུབ། ཐ་སྙད་ཙམ་དུ་སྤང་གཉེན་རྨི་ལམ་ལྟ་བུའི་དཔེ་དོན་གཉིས། 

དང་པོ་ནི། འདི་ལ་ལན་བསྟན་པ་བརྟགས་པར་བྱ་བའི་ཆོས་ཀྱི་དངོས་པོ་རང་མཚན་གྲུབ་པ་ཞིག་ལ་མ་རེག་པར་རམ་མ་སྟོན་༼རྟོག་༽པར་དངོས་པོ་དེ་ཡི་དངོས་པོ་མེད་པ་ཡན་གར་བའང་འཛིན་པ་མ་ཡིན་ཏེ་རྟེན་འབྲེལ་ཡིན་པས་དངོས་པོ་ལ་ལྟོས་ནས་དངོས་མེད་འཛིན་དགོས་པ་དེ་ཡི་ཕྱིར་དངོས་པོ་ཅུང་ཟད་ཀྱང་བདེན་པར་མ་གྲུབ་པས་བརྫུན་པའི་དངོས་པོ་གང་ཡིན་པ།། དེ་ཡི་དངོས་པོ་མེད་པར་འཛིན་པ་དེ་ཡང་གསལ་བར་ཏེ་ངེས་པར་བརྫུན་པ་ཡིན་ནོ།། དེའང་མཐའ་བཞི་སྐྱེ་བ་མེད་པ་དང་། མཐའ་བཞི་སྤྲོས་པ་བྲལ་བ་སོགས་མ་གྲུབ་སྙམ་དུ་འཛིན་པ་མཐའ་དག་ཀྱང་མེད་དགག་གི་འཛིན་སྟངས་ཡིན་པས་ཕྱིན་ཅི་ལོག་སྟེ་མེད་དགག་གི་འཛིན་པ་མཐའ་དག་དང་པོ་ཡོད་པ་ལ་ལྟོས་ནས་དེ་མེད་སྙམ་དུ་འཛིན་དགོས་ཏེ་རི་རྭ་མེད་པར་འཛིན་པ་ཡང་བ་གླང་གི་རྭ་ཡོད་པ་ལ་ལྟོས་དགོས་ལ། ནམ་མཁའི་མེ་ཏོག་ཀྱང་ཐང་ལས་སྐྱེས་པའི་མེ་ཏོག་ལ་ལྟོས་ནས་དེ་འདྲ་མེད་ཅེས་བརྗོད་དགོས་པའི་ཕྱིར། དེས་ན་ཐ་སྙད་ཙམ་དུ་དགག་བྱ་ཤེས་བྱ་ལ་སྲིད་པ་བ་ལང་གི་རྭ་མེད་དང་། དགག་བྱ་ཤེས་བྱ་ལ་མི་སྲིད་པ་རི་བོང་གི་རྭ་མེད་གཉིས་ཀྱང་དོན་བརྫུན་པ་འདྲ་སྟེ་ལྟོས་པ་བ་ལང་གི་རྭ་དངོས་པོ་དེ་བརྫུན་པས་དེ་འདྲ་མེད་སྙམ་པ་ཡང་བརྫུན་པ་ཡིན་ནོ།། དེས་ན་རི་རྭ་སོགས་མེད་པ་ཡིན་སྙམ་པ་ཡང་ལོག་རྟོག་སྟེ་ཡོད་པ་བརྫུན་པ་ཡིན་པས་དེ་མེད་པ་བརྫུན་པ་ཡིན་ཏེ་ཕ་རི་མ་གྲུབ་ན་ཚུ་རི་མ་གྲུབ་པ་བཞིན་ནོ།། 

གཉིས་པ་ནི། དེས་ན་དཔེར་ན་གཉིད་ཀྱིས་ནོན་པའི་རྨི་ལམ་ན་བུ་སྐྱེས་ཏེ་ཤི་བ་རྨིས་པ་ལ།། བུ་དེ་མེད་དོ་སྙམ་པའི་རྣམ་རྟོག་ནི།། ཐོག་མར་བུ་དེ་ཡོད་པར་འཛིན་པའི་རྣམ་པར་རྟོག་པ་བརྫུན་པ་དེ་ཡི།། གེགས་ཡིན་མོད་ཀྱི་བུ་མེད་པར་འཛིན་པ་དེ་ཡང་བརྫུན་པ་ཡིན་ཏེ།། རྨི་ལམ་གྱི་བུ་ནི་མ་སྐྱེས་པ་དང་མ་འགག་པའི་ཕྱིར་རོ།། དེ་ལྟར་ན་ཆོས་ཐམས་ཅད་ཀྱི་སྐྱེ་བ་དང་འགག་པ་རྟོག་པས་བརྟགས་པར་བལྟ་བར་བྱའོ།། དེའང་སད་པའི་གནས་སྐབས་ཀྱི་བུ་སྐྱེ་ཤི་དང་རྨི་ལམ་གྱི་བུ་སྐྱེ་ཤི་གཉིས། ཐ་སྙད་བདེན་པ་ལ་ལྟོས་ན་བདེན་བརྫུན་ཁྱད་པར་ཡོད་དེ་བག་ཆགས་བརྟན་མི་བརྟན་ཁྱད་ཡོད་པའི་ཕྱིར། དོན་དམ་བདེན་པ་ལ་ལྟོས་ན་ཁྱད་མེད་དེ་བདེན་བརྫུན་གཉིས་ཀྱང་ལྟོས་གྲུབ་ཡིན་པས་དོན་དམ་པར་བདེན་བརྫུན་གྱི་སྤྲོས་པ་ལས་འདས་པའི་ཕྱིར་རོ།། བདེན་པ་དོན་ལ་མ་གྲུབ་ན་བརྫུན་པ་ལྟ་ཅི་སྨོས། དེས་ན་ཉན་རང་གི་ལྟ་བ་ནི་བདེན་པའི་སྤྲོས་བྲལ་ཏེ་བདེན་པ་ཡོད་མེད་སོགས་མཐའ་གང་དུའང་མི་འཛིན་ཏེ། བདེན་འཛིན་མཐའ་དག་སྤངས་པའི་ཕྱིར། བདེན་མེད་དུ་འཛིན་པ་ཡོད་དེ་ཐེག་ཆེན་ལྟར་བདེན་བརྫུན་གྱི་སྤྲོས་བྲལ་ཀུན་མ་རྟོགས་པའི་ཕྱིར། ཐེག་པ་ཆེན་པོའི་ལྟ་བ་ནི་འཛིན་པ་མཐའ་དག་ལས་གྲོལ་བ་སྟེ་རིག་ངོར་མཐའ་གང་ཡང་མི་གྲུབ་ཅིང་ཐེག་ཆེན་མཉམ་བཞག་གི་ངོར་ཅི་ཡང་མི་གཟིགས་ཏེ་བསམ་བརྗོད་ལས་འདས་པའི་ཕྱིར། དེས་ན་ཐེག་པ་མཆོག་དམན་གྱི་ལྟ་བའི་ཁྱད་པར་བདེན་མེད་རྟོགས་མ་རྟོགས་ཀྱི་སྒོ་ནས་བྱེད་པ་རང་རྒྱུད་པའི་གྲུབ་མཐའ་དྲང་དོན་ཡིན་ལ་ཐལ་འགྱུར་ལྟར་ངེས་དོན་གྱི་དགོངས་པ་བདེན་མེད་འཛིན་པའི་སྤྲོས་པ་ཡོད་མེད་སྒོ་ནས་ཁྱད་མེད་པར་ཤིན་ཏུ་འཐད་དོ།། 

གཉིས་པ་རྒྱུ་ལ་འབྲས་བུ་མེད་པར་འདོད་པ་དགག་པ་ལ་གཉིས། རྒྱུ་མེད་ཀྱི་འབྲས་བུ་ཀུན་རྫོབ་ཙམ་དུའང་མི་གྲུབ། རྒྱུ་མེད་རྟག་པའི་འབྲས་བུ་དོན་དམ་པར་མི་གྲུབ་པ་གཉིས།

དང་པོ་ནི། དེ་བས་ན་བརྗོད་མ་ཐག་པར་དེ་ལྟར་རྣམ་པར་དཔྱད་པས་ཕྱི་ནང་གི་དངོས་པོ་འགའ་ཡང་རྒྱུ་མེད་པ་ལས་སྐྱེ་བ་དང་སྐྱེས་བུ་དང་དུས་ལ་སོགས་པས་སྔར་གསར་དུ་བྱས་པ་ཡོད་པ་མ་ཡིན་ཞིང་།། 

གཉིས་པ་ལ་དོན་དམ་པར་མ་གྲུབ་པ་དང་། ཐ་སྙད་སྣང་ཙམ་མི་འགོག་པ་གཉིས། དང་པོ་ལ་རྒྱུ་སོ་སོ་བ་དང་འདུས་པ་ལས་འབྱུང་མི་སྲིད་པ་དང་། དུས་གསུམ་དུ་བརྟགས་ན་འགྲོ་འོང་མ་གྲུབ་པ་གཉིས། 

དང་པོ་ནི། རྒྱུ་སོ་སོ་རེ་རེ་བའམ་ཐམས་ཅད་འདུས་པ་ཡི། རྐྱེན་རྣམས་ལ་ཡང་སྔར་མེད་གསར་དུ་སྐྱེ་བའི་ངོ་བོར་གནས་པ་མ་ཡིན་ནོ།། 

གཉིས་པ་ནི། གཞན་ཏེ་འདས་པའི་ས་ནས་སྔར་གྱི་རྒྱུ་ལ་འབྲས་བུ་གསར་དུ་འོངས་པའང་མ་ཡིན་ལ།། ད་ལྟ་བར་རྟག་པའི་དངོས་པོ་མི་འགག་པར་གནས་པ་མ་ཡིན་ཞིང་། ད་ལྟ་བ་དེ་ཉིད་མ་འོངས་པའི་སར་འགྲོ་བ་མ་ཡིན་ནོ།། 

གཉིས་པ་ལ་གཉིས། འཁྲུལ་སྣང་སྒྱུ་མ་ལྟ་བུ་བརྟག་ན་འགྲོ་འོང་མ་གྲུབ། རྒྱུ་རྐྱེན་ཉིད་ལ་ལྟོས་པས་ངོ་བོ་རྟེན་འབྲེལ་དུ་ངེས་པ་གཉིས། 

དང་པོ་ནི། འོ་ན་འཇིག་རྟེན་པ་རྣམས་ཀྱིས་ཅི་སྟེ་བདེན་པར་རྟོག་སྙམ་ན།རྨོངས་པ་སྟེ་ཐོག་མེད་དུས་ནས་ལྷན་སྐྱེས་ཀྱི་བག་ཆགས་བརྟན་པོ་གོམས་པའི་མི་ཤེས་པའི་དབང་གིས་བདེན་པར་བརྟགས་ཤིང་ཁས་བླངས་གང་བྱས་པ་འདི།། སྒྱུ་མ་ལས་ཏེ་མིག་འཕྲུལ་མཁན་གྱིས་བྱས་པའི་གླང་པོ་ལ་སོགས་པ་དང་ནི་ཁྱད་པར་ཅི་ཞིག་ཡོད་དེ་མེད་དོ།། 

སྒྱུ་མ་མཁན་གྱིས་སྤྲུལ་པ་གང་ཡིན་པ་དང་།། རྒྱུ་ལས་དང་ཉོན་མོངས་པ་རྣམས་ཀྱིས་ནི་གང་ཞིག་སྤྲུལ་པ།། དེ་དག་རྨི་ལམ་རང་ཉིད་དང་། འཁོར་བའི་འཁྲུལ་སྣང་ཐ་སྙད་བདེན་པ་རང་ཉིད་ལ་ལྟོས་ན་ཐོག་མར་ནི་གང་ནས་འོངས་པར་གྱུར་ཅིང་།། མཐར་གང་དུ་འགྲོ་བའང་བརྟག་པར་གྱིས་ཤིག །དེས་ན་རྨི་ལམ་རང་དང་འཁོར་བ་རང་ལ་ལྟོས་ན་ཐོག་མཐའ་མི་རྙེད་པའི་དོན་ཡིན་གྱི། ལུས་ཀྱི་ཐོག་མཐའ་དང་གོས་ཀྱི་ཐོག་མཐའ་ནོར་བ་ལྟར།གཉིད་སད་པ་དང་སངས་རྒྱས་པ་ལ། རྨི་ལམ་དང་འཁོར་བ་ཐོག་མཐར་བཟུང་ན་ནོར་རོ།། རྩ་ཤེར་ལས། སྔོན་མཐའ་མངོན་ནམ་ཞེས་ཞུས་ཚེ།། ཐུབ་པ་ཆེན་པོས་མིན་ཅེས་གསུངས།། འཁོར་བ་ཐོག་མེད་མཐའ་མེད་པ།། དེ་ལ་སྔོན་མེད་ཕྱི་མ་མེད།། ཞེས་གསུངས་པ་ལྟར། དོན་གྱི་གནས་ཚུལ་ངོས་ན་ཐོག་མཐའ་མེད་པར་དགོངས་ཏེ། བཞི་བརྒྱ་པ་དང་དེའི་འགྲེལ་པར་ས་བོན་ལ་སྔོན་མཐའ་མ་མཐོང་ཡང་མེར་བསྲེག་ན་ཕྱི་མཐའ་མཐོང་བ་ལྟར། འཁོར་བ་ལ་སྔོན་མཐའ་མ་མཐོང་ཡང་ལམ་སྒོམ་སྟེ་ཐར་པ་འཐོབ་པ་ན་ཕྱི་མཐའ་མཐོང་བར་བཤད་ཅིང་ཚད་མའི་གཞུང་རྣམས་ལས་དེ་ལྟར་གསུངས་པ་ནི་ཐ་སྙད་དུ་ལམ་ལ་སྤྲོ་བ་བསྐྱེད་པའི་ཆེད་དུ་གདུལ་བྱའི་བསམ་ངོར་དེ་སྐད་སྟོན་པ་ནི་འཁྲུལ་སྣང་གཤིས་ལ་མ་ཞུགས་པའམ་མ་གྲུབ་པས་དེ་སྤངས་ནས་ཐར་པ་ཐོབ་པར་ལྟ་བའི་དོན་གྱིས། འཁོར་བ་དང་པོ་ཡོད་པ་ཞིག་ཟད་ནས་སྔར་མེད་ཀྱི་ཐར་པ་རང་མཚན་པ་ཞིག་འཐོབ་པ་ག་ལ་ཡིན་ཏེ་ལམ་སྒོམ་པའི་སྣང་བ་དང༌། འབྲས་བུ་ཐོབ་སྣང་ཤར་བ་ཡང་ཐ་སྙད་འཁྲུལ་ངོར་རྣམ་པར་བཞག་པ་ཙམ་ཡིན་པའི་ཕྱིར་རོ།། དེས་ན་ཟླ་གྲགས་ཀྱིས་བཞི་བརྒྱ་པའི་འགྲེལ་པར་འདི་ནི་ཐ་སྙད་དུ་གྲུབ་མཐའ་གཞན་དང་སྒོ་བསྟུན་པ་ཙམ་ཡིན་གྱི། དབུ་མ་པ་ལ་རང་ལུགས་གཞན་མེད་པ་མིན་ནོ།། གསུངས་པའི་དོན་གནས་ལུགས་ལ་འཁོར་འདས་ཅི་ཡང་མ་གྲུབ་ལ་ཐོག་མཐའ་མི་སྲིད་ཅིང་ཐ་སྙད་པའི་འཁྲུལ་ངོར་ཡང་བློ་དེའི་དབང་དུ་བྱས་ནས་ཐོག་མཐའ་མི་མཐོང་ལ་རྨི་ལམ་རྨི་བཞིན་པའི་ངོར་བློ་དེས་ཐོག་མཐའ་མཐོང་མི་སྲིད་པས་ཀུན་རྫོབ་ཀྱི་གནས་ཚུལ་ལྟར་ནའང་ཐོག་མཐའ་མ་གྲུབ་བོ།། འོན་ཀྱང་བདག་མེད་རྟོགས་པའི་ཤེས་རབ་ལ་བརྟེན་ན་ཐ་སྙད་འཁྲུལ་ངོར་འཁྲུལ་པ་ཟད་པའི་ཐབས་ཡོད་དེ་དྲི་མས་དྲི་མ་བཀྲུ་བ་བཞིན་ནོ་ཞེས་ཀུན་རྫོབ་སྒྲོ་བརྟགས་ཙམ་དུ་ཐར་པ་ཡོད་པར་རྣམ་པར་བཞག་གོ།

གཉིས་པ་ནི། འབྲས་བུ་གང་ཞིག་རྒྱུ་དང་རྐྱེན་གྱི་དངོས་པོ་གང་ནི་ཉེ་བ་ཡིས།། མཐོང་བ་སྟེ་དམིགས་པར་འགྱུར་ལདེ་མེད་ན་དམིགས་པ་མིན་པ།། གཞན་ལ་རག་ལས་པའི་བཅོས་བུ་མེ་ལོང་གི་དཀྱིལ་འཁོར་ལ་མཐོང་བའི་གཟུགས་བརྙན་དང་མཚུངས་པ།། དེ་ལ་དོན་དམ་བདེན་པ་ཉིད་ནི་ཇི་ལྟར་ཡོད།། དེ་སྐད་དུ། གང་དག་རྒྱུ་ལས་འབྱུང་བ་རྣམས།། དེ་མེད་པ་ནི་ཡོད་མིན་གང་།། དེ་རྣམས་གཟུགས་བརྙན་དང་མཚུངས་པར།། གསལ་བར་ཅི་ཡི་ཕྱིར་མི་བཞེད།། ཅེས་གསུངས་པ་ཡིན་ནོ།། 

གཉིས་པ་དོན་བསྡུ་བ་ནི། དེ་ལྟར་ན་ཡང་རྒྱུ་ནི་ཡོད་དོ་ཞེ་ན། འབྲས་བུའི་དངོས་པོ་གྲངས་ཅན་དང་བྱེ་སྨྲ་ལྟར་ཡོད་པར་གྱུར་པ་ལ་ནི། འབྲས་བུ་གྲུབ་ཟིན་པས་རྒྱུ་ཡིས་དགོས་པ་ཅི་ཞིག་ཡོད།། འོན་ཏེ་མདོ་སེམས་ལྟར་འབྲས་བུ་དེ་ནི་རྒྱུ་ལ་མེད་ན་ཡང་།། རྒྱུ་ཡིས་དགོས་པ་ཅི་ཞིག་ཡོད་དེ་མེད་དོ།། 

དེ་ཅིའི་ཞེ་ན། བྱེ་བ་བརྒྱ་ཕྲག་གི་རྒྱུ་ཡིས་ཀྱང་།། དངོས་པོ་མེད་པ་དེ་དངོས་པོར་བསྒྱུར་དུ་མེད་དོ།། 

གཉིས་པ་ཆོས་ཐམས་ཅད་སྐྱེ་འགག་མེད་པར་དོན་བསྡུ་བ་ལ། དོན་བསྡུ་བ་དངོས་དང་། དེས་ན་འཁོར་འདས་མཉམ་ཉིད་དུ་བསྟན་པ་གཉིས། དང་པོ་ལ་རྒྱས་བཤད་དོན་བསྡུ་གཉིས། དང་པོ་ལ་སྐྱེ་བ་མེད་པ་དང༌། འགག་པ་མེད་པ་གཉིས་ལས། དང་པོ་ལ་རང་དངོས་གཞན་དངོས་གཉིས་མ་གྲུབ་པས་དངོས་པོ་འབྱུང་བའི་སྐབས་མི་སྲིད་པ་དང་། དངོས་མེད་དང་བྲལ་བའི་སྐབས་མི་སྲིད་པ་གཉིས། 

དང་པོ་ནི། འབྲས་བུ་མེད་པའི་གནས་སྐབས་སུ་བོན་དེ་དངོས་པོ་ཇི་ལྟར་ཡིན།འབྲས་བུ་ས་བོན་མེད་ཉིད་ལས་ཐ་དད་པའི་དངོས་པོར་གྱུར་བ་མྱུ་གུ་གཞན་ས་མྱུག་དུས་གཅིག་ཏུ་གྲུབ་པ་ཡང་གང་ཞིག་ཡིན་ཏེ་མི་སྲིད་དོ།། འབྲས་བུ་མེད་པའི་རྒྱུ་མཚན་གྱི་ས་བོན་གྱི་ཚེ་དངོས་པོ་མྱུ་གུ་ཡོད་སྲིད་པ་མིན་ན་ས་བོན་འགག་ནས་དངོས་མེད་དུ་སོང་བའམ་ས་བོན་གཏན་མེད་ལས་ནི་དེ་བས་ཀྱང་འབྱུང་མི་སྲིད་པས་འབྲས་བུ་མྱུ་གུ་དངོས་པོ་ཡོད་པ་དུས་ནམ་ཞིག་ན་འགྱུར།། 

གཉིས་པ་ནི། མྱུ་གུ་དངོས་པོ་སྐྱེས་པར་མ་གྱུར་ཅིང་འབྱུང་བར་མ་འགྱུར་པར་འབྲས་བུ་དངོས་པོ་མེད་པས་ས་བོན་དང་ནི་འབྲལ་བར་མི་འགྱུར་ལ།། དངོས་པོ་མེད་པ་ས་བོན་དང་ནི་གཏན་མ་བྲལ་ན།། དེ་ལ་འབྲས་བུ་མྱུ་གུ་དངོས་པོ་ཡོད་པའི་སྐབས་མི་སྲིད་དེ།། དངོས་པོ་མྱུ་གུ་འབྱུང་བ་དང་འགལ་བ་དངོས་པོ་མེད་པ་ཉིད་ཡོད་པའི་ཕྱིར་རོ།། 

གཉིས་པ་འགག་པ་མེད་པ་ནི། ཇི་ལྟར་དངོས་པོ་མེད་པ་དེ་དོན་དམ་དངོས་པོར་སྐྱེ་བ་མི་འགྱུར་བ་བཞིན་དུ་དངོས་པོ་ཡོད་པའང་དངོས་པོ་མེད་པར་འགྱུར་བ་མིན་ཏེ།། དཔེར་ན་བུམ་པ་དངོས་པོ་ཡོད་པ་གང་གི་ཚེ་དངོས་པོ་མེད་པའི་རང་བཞིན་དུ་གྱུར་ན་དེའི་ཚེ་དངོས་པོ་བུམ་པ་ལྟ་བུ་གཅིག་ཉིད་བུམ་པ་དངོས་པོ་རང་བཞིན་ལ་དངོས་མེད་ཆག་ཟིན་ལྟ་བུ་གཉིས་སུ་ཐལ་བར་འགྱུར་བའི་ཕྱིར་རོ།། 

གཉིས་པ་ནི། དེ་མི་སྲིད་པས་དེ་ལྟར་འགག་པ་ཡོད་པ་མིན་ཞིང་།། དངོས་པོ་སྐྱེ་བ་མེད་པ་དང་དངོས་པོ་མེད་པའང་ཡོད་པ་མིན་པ་དེ་ཡི་ཕྱིར།། སྣོད་བཅུད་ཀྱི་འགྲོ་བ་མ་ལུས་པ་འདི་དག་ཐམས་ཅད་ནི།། དོན་དམ་པར་དུས་རྟག་ཏུ་མ་སྐྱེས་པ་དང་མ་འགག་པ་ཉིད་དོ།། 

གཉིས་པ་འཁོར་འདས་མཉམ་ཉིད་དུ་བསྟན་པ་ནི། ཀུན་རྫོབ་ཙམ་འགྲོ་བ་ལྔའི་འཁོར་བ་རྨི་ལམ་ལྟ་བུ་འཁོར་བ་སྟེ་འཁོར་བ་འཁྲུལ་པ་དེ་ལ་དོན་དམ་རིགས་པས་རྣམ་པར་དཔྱད་ན་ཆུ་ཤིང་དང་འདྲ་བར་སྙིང་པོ་མེད་པ་ཉིད་ཡིན་ནོ།། འཁོར་འདས་ཀྱི་ཆོས་ཐམས་ཅད་མ་སྐྱེས་པ་དང་མ་འགགས་པ་དེའི་ཕྱིར་མྱ་ངན་ལས་འདས་པ་སངས་རྒྱས་དང་མ་འདས་པ་འཁོར་བ་ཡེ་ནས་དག་པའང་དེ་ཁོ་ན་ཉིད་དུ་ནི་ཁྱད་པར་ཅི་ཡང་མེད་དོ།། དེ་སྐད་དུ་མགོན་པོ་ཀླུ་སྒྲུབ་ཀྱིས། འཁོར་བ་མྱ་ངན་འདས་པ་ལས།། ཁྱད་པར་ཅུང་ཟད་ཡོད་མ་ཡིན།། མྱ་ངན་འདས་པའང་འཁོར་བ་ལས།། ཁྱད་པར་ཅུང་ཟད་ཡོད་མ་ཡིན།། ཞེས་སོ།། 

གཉིས་པ་གྲུབ་དོན་བསྡུ་ནས་སྟོང་ཉིད་སྙིང་རྗེའི་སྙིང་པོ་ཅན་སྒོམ་པར་གདམས་པ་ལ་གཉིས། མཉམ་བཞག་ཏུ་སྟོང་ཉིད་སྒོམ་པ་དང༌། རྗེས་ཐོབ་ཏུ་སྙིང་རྗེ་སྒོམ་པར་གདམས་པའོ།། དང་པོ་ལ་རྒྱས་བཤད་དོན་བསྡུ་གཉིས་ལས་དང་པོ་ལ་ཆོས་བརྒྱད་མི་དམིགས་པ་དང་།འཁོར་གསུམ་མི་དམིགས་པ་དང་། དུས་གསུམ་མི་དམིགས་པ་དང་། དགྲ་གཉེན་མི་དམིགས་པ་བཞིའོ།། 

དང་པོ་ནི། བྱིས་པའི་སྐྱེ་བོ་དོན་དམ་པའི་དེ་ཁོ་ན་ཉིད་དུ་ཡོངས་སུ་མི་ཤེས་པ་ཕྱིན་ཅི་ལོག་གི་མངོན་པར་ཞེན་པས་སྒྲོ་བརྟགས་པས་འགྲོ་བའི་ཚོགས་ལ་ཉེ་བར་བརྟགས་ན་བདག་ཉིད་ཀྱིས་བདག་ཉིད་འཁྲུགས་པར་བྱེད་དོ་ཞེས་བསྟན་པའི་ཕྱིར་བཤད་པ། དེ་ལྟར་དོན་དམ་པར་རང་བཞིན་གྱིས་སྟོང་པའི་དངོས་པོ་རྣམས་ལ།། རྙེད་པ་ཐོབ་པ་ཅི་ཞིག་ཡོད་ཅིང་ཤོར་བའང་ཅི་ཞིག་ཡོད།། སེམས་ཅན་གང་གིས་བསྟོད་ཅིང་རིམ་གྲོ་བྱས་པའམ།། སྨད་དེ་ཡོངས་སུ་བརྙས་པར་བྱས་པའང་ཅི་ཞིག་ཡོད།། 

ཕན་འདོགས་པའི་རང་བཞིན་གྱི་བདེ་བའམ་གནོད་པར་བྱེད་པའི་བདག་ཉིད་ཀྱི་སྡུག་བསྔལ་ཡང་གང་ལས་ཡིན།། མི་སྙན་པར་བརྗོད་པས་མི་དགའ་བར་ཅི་ཞིག་ཡོད་ཅིང་སྙན་པར་སྨྲ་བས་དགའ་བར་འགྱུར་བ་ཅི་ཞིག་ཡོད།། དེས་ན་འཇིག་རྟེན་གྱི་ཆོས་བརྒྱད་པོ་དེ་དག་མ་གྲུབ་ཅིང་། 

གཉིས་པ་ནི། དེ་ཁོ་ན་ཉིད་དུ་ནི་བཙལ་བར་བྱས་ན།། ཡུལ་ཅན་གང་ཞིག་སྲེད་ཅིང་སྲེད་ཡུལ་གང་ལ་སྲེད།། 

གསུམ་པ་ནི། དཔྱད་ན་གསོན་པའི་འཇིག་རྟེན་འདི།། མ་གྲུབ་པས་གང་ཞིག་ཚེ་འདིར་ནི་འཆི་བར་འགྱུར་ཏེ།། ཚེ་ཕྱི་མར་འབྱུང་བར་འགྱུར་བ་གང་ཞིག་ཡིན། ཚེ་སྔ་མ་བྱུང་བར་གྱུར་པ་དེ་ཡང་གང་ཞིག་ཡིན།། 

བཞི་པ་ནི། གཉེན་དང་གྲོགས་མཛའ་བཤེས་རྣམས་ཀྱང་གང་ཞིག་ཡིན་ཏེ་དགྲ་ཡང་ནི་གང་ཞིག་ཡིན། དེ་དག་ཐམས་ཅད་དོན་དམ་པར་ནམ་མཁའ་དང་འདྲ་བར་སྐྱེ་བ་མེད་ཅིང་འགག་པ་མེད་པ་ནི།། བསྟན་བཅོས་མཁན་པོ་བདག་དང་འདྲ་བའི་རྒྱལ་སྲས་དེ་ཁོ་ན་ཉིད་ཚོལ་བ་གཞན་རྣམས་ཀྱིས་དཔྱད་འཇོག་གི་སྒོ་ནས་གོམས་ཤིང་འདྲེས་པར་གྱིས་ལ་ཡོངས་སུ་བཟུང་བར་གྱིས་ཤིག །

གཉིས་པ་ལ་གསུམ། འཁོར་བའི་སྡུག་བསྔལ་སྤྱི་ལ་དམིགས་ནས་སྙིང་རྗེ་སྒོམ་དགོས་པ། བྱེ་བྲག་རིགས་མཐུན་མི་ཡི་འགྲོ་བ་ལ་དམིགས་ཏེ་བསྒོམ་པ། ཐུན་མོང་དུ་དོན་བསྡུ་བའོ།། དང་པོ་ལ་གཉིས། སྡུག་བསྔལ་རྒྱ་ཆེ་བ་དང་། གཉེན་པོ་འཕྲད་དཀའ་བའོ།། དང་པོ་ལ་བཞི། འགྲོ་བའི་བྱ་སྤྱོད་མཐའ་དག་སྡུག་བསྔལ་རྒྱུ་འབྲས་ལས་མ་འདས་པ། མཐོ་རིས་ཟག་བཅས་ཀྱི་བདེ་བ་སྙིང་པོ་མེད་པ། ངན་སོང་གི་སྡུག་བསྔལ་གནོད་ཡུན་རིང་ཞིང་གནོད་ཚབ་ཆེ་བ། དེས་ན་སྲིད་པའི་སྡུག་བསྔལ་རྣམ་གྲངས་མང་བར་བསམ་པའོ།། 

དང་པོ་ནི། བདག་ཉིད་བདེ་་བར་འདོད་པའི་རྨོངས་པའི་གཞན་དབང་དུ་གྱུར་པ་འཁོར་བ་རྣམས་ནི།། རེས་ཕན་ཚུན་འཐབ་པའི་རྒྱུ་དང་རེས་སྤྲོ་བའི་རྒྱུ་དག་གིས་གོ་རིམ་བཞིན་དུ་ཡིད་རབ་ཏུ་འཁྲུགས་པ་དང་དགའ་བར་བྱེད་ཅིང་།། ཡང་བདེ་བ་མ་ཐོབ་པས་སེམས་སྡུག་པ་དང་བྲལ་བའི་མྱ་ངན་བྱེད་པ་དང་བདེ་བའི་ཆེད་དུ་འབད་རྩོལ་དང་ཕན་ཚུན་རྩོད་པ་དང་།། ཕན་ཚུན་ལག་འདར་ཏེ་མགོ་དང་རྐང་ལག་གཅོད་པ་དང་མདའ་ལ་སོགས་པས་འབིགས་པ་དང༌།། སྡིག་པ་མི་དགེ་བའི་ལས་དག་གིས་ནི་ཚོགས་ཆེན་པོར་འཚོའོ།། 

གཉིས་པ་ནི། དགེ་བ་ཟག་པ་དང་བཅས་པ་བསྒྲུབ་པས་བདེ་འགྲོར་ལྷ་ཡི་གནས་སུ་ཡང་དང་ཡང་དུ་འོངས་ཏེ།། མཐོ་རིས་དགའ་བའི་བདེ་བ་མང་པོ་ལ་བསྐལ་བ་མང་པོར་ལོངས་སྤྱད་སྤྱད་ནས།། དེ་ལས་ཚེ་འཕོས་ཏེ་ཤི་བར་གྱུར་ནས། 

གསུམ་པ་ནི། ལན་གྲངས་གཞན་ལ་མྱོང་བར་འགྱུར་བའི་ལས་སོགས་ཀྱིས་ངན་སོང་གི་གནས་ཀྱི་ཚ་གྲང་དང་བཀྲེས་སྐོམ་གྱི་སྡུག་བསྔལ་ནི།། ཡུན་རིང་བ་བཟོད་པར་དཀའ་བ་མི་བཟད་པ་རྣམས་སུ་ལྟུང་ངོ་།། 

བཞི་པ་ནི།སྲིད་པ་ན་ནི་སྡུག་བསྔལ་སྐྱེད་པར་བྱེད་པའི་གཡང་ས་མང་ཞིང་།། 

གཉིས་པ་གཉེན་པོ་འཕྲད་དཀའ་བ་ལ་གསུམ། སྟོང་ཉིད་གཉེན་པོ་སྟོབས་དང་ལྡན་ཡང་ཚུལ་བཞིན་བསྟན་པའི་དཔོན་སློབ་འཛོམས་དཀའ་བ། འཁོར་བའི་སྡུག་བསྔལ་རྒྱ་ཆེ་བས་སྤོང་དཀའ་བ། དངོས་འཛིན་གྱི་དགེ་བ་ཉམས་ཆུང་བས་བདེན་འཛིན་སྤོང་མི་ནུས་པར་བསམ་པའོ།། 

དང་པོ་ནི། གནས་དེར་ནི་མུན་པའི་གཉེན་པོ་སྣང་བ་ལྟར་དེ་ཁོ་ན་ཉིད་བདག་མེད་མིན་པ་འདི་འདྲ་བའི་འཁྲུལ་སྣང་གི་ནགས་ཚལ་འཐུག་པོར་འཁྱམ་པར་འགྱུར་བའི་ཚེ།། དེར་ཡང་ཕན་ཚུན་བདེན་པ་ཡོད་མེད་དངོས་སུ་འགལ་བས་ན།། སྲིད་པའི་གནས་འདི་ན་དེ་ཁོ་ན་ཉིད་རང་བཞིན་མེད་པ་འདི་འདྲ་བའི་གཉེན་པོ་སྟོབས་ཆེ་བ་གཞན་མེད་པས་དེ་ཁོ་ན་ཉིད་སྟོན་པར་བྱེད་པའི་དགེ་བའི་བཤེས་གཉེན་དཔལ་མགོན་འཕགས་པ་ཀླུ་སྒྲུབ་ལྟ་བུ་དང་བྲལ་བ་རྣམས་ཀྱི་ཕྱིར་ཡང་མྱ་ངན་བྱ་བར་འོས་སོ།། 

གཉིས་པ་ནི།དེར་ཡང་དཔེ་མེད་པ་མ་རུང་བ་མི་བཟད་པའི།། སྡུག་བསྔལ་གྱི་རྒྱ་མཚོ་ཆེན་པོ་མཐའ་ལས་འདས་པས་ཐར་པའི་གོ་སྐབས་དེ་ཡང་ནམ་ཞིག་ལོན།། 

གསུམ་པ་ནི། དེར་ནི་དེ་ལྟར་སྟོང་ཉིད་སྟོན་པའི་དགེ་བའི་བཤེས་གཉེན་དང་བྲལ་བས་དངོས་འཛིན་ནི་སྟོབས་ལྡན་དམ་པའི་ཆོས་བསྒྲུབ་པ་ལ་སྟོབས་ཆུང་ཞིང༌།། 

གཉིས་པ་བྱེ་བྲག་རིགས་མཐུན་མི་ཡི་འགྲོ་བ་དམིགས་ཏེ་སྒོམ་པ་ལ་བཞི། མཐུན་རྐྱེན་ཚོགས་དཀའ་བ། འགལ་རྐྱེན་སྤོང་དཀའ་བ། གློ་བུར་བའི་བར་ཆད་མང་བ། དལ་འབྱོར་སྟོང་ཟད་ཤོར་ན་ཡང་རྙེད་དཀའ་བར་བསམ་པའོ།། 

དང་པོ་ནི། དེར་ནི་དལ་འབྱོར་ལན་གཅིག་ཐོབ་པ་འདི་ཚེ་ཡང་ཐུང་བ་ཉིད་དོ།། ཅུང་ཟད་གནས་པའི་དུས་དེར་ཡང་གསོན་པའི་རིམ་གྲོ་དང་ནད་མེད་པ་ཉིད་ཀྱི།། དོན་དུ་བཅུད་ཀྱིས་ལེན་པ་སོགས་བྱེད་པ་དང་བཀྲེས་སྐོམ་དང་ན་བའི་ངལ་བ་རྣམས་གསོ་བའི་ཐབས་དང༌།། མཚན་མོ་གཉིད་ལོག་པ་དང་གཞན་གྱིས་འཚེ་བ་བསྲུང་བ་དང་དེ་བཞིན་དུ།། བྱིས་པ་དང་འགྲོགས་པ་ལ་སོགས་པ་དོན་མེད་ཀྱི་བྱ་བ་རྣམས་ཀྱིས།། 

ཚེ་ནི་དོན་མེད་པར་མྱུར་དུ་འདའ་ཡི།། གནས་ལུགས་ཀྱི་དོན་ལ་རྣམ་པར་དཔྱོད་པའི་བློ་དེ་ཡང་ཤིན་ཏུ་རྙེད་པར་དཀའ་ཞིང་།། 

གཉིས་པ་ནི། དེར་ཡང་ལན་འགར་ངོ་བོ་ཉིད་མེད་པར་སྟོན་པའི་བསྟན་བཅོས་མཉན་པར་བྱས་ཀྱང་ཐོག་མ་མེད་པ་ནས་རྣམ་པར་གཡེང་བ་གོམས་པ་འདི་ནི།། མྱུར་དུ་བཟློག་པའི་ཐབས་ནི་ག་ལ་ཡོད།། 

གསུམ་པ་ནི། གལ་ཏེ་སྟོང་པ་ཉིད་ལ་ལན་མང་དུ་གོམས་པར་འདོད་པའི་བློ་འབྱུང་བ་སྲིད་ན་དེར་ཡང་ངན་སོང་ཆེན་པོར་ནི།། ལྟུང་བའི་བདུད་ནི་བརྩོན་པར་བྱེད་ཅིང་།། དེར་ནི་ཡང་དག་པའི་གནས་ལུགས་ལ་རྒྱབ་ཀྱིས་ཕྱོགས་པར་གྱུར་པའི་ལོག་པའི་ལམ་བསྟན་བཅོས་ངན་པར་འདོན་པ་རྣམས་མང་ཞིང༌།། རང་བཞིན་གྱིས་སྟོང་པའི་དོན་ལ་ཐེ་ཚོམ་ཟ་བ་ལས་ཀྱང་བརྒལ་བར་དཀའ་སྟེ་ཐེ་ཚོམ་ཟ་བ་ལས་ཀྱང་མ་བརྒལ་པའི་དབང་གིས་གནས་ལུགས་མ་རྟོགས་བཞིན་དུ་འཆི་བའི་དུས་བྱས་ན།། 

བཞི་པ་ནི།སླར་ཡང་དལ་བ་ཕུན་སུམ་ཚོགས་པ་འདི་འདྲ་བ་རྙེད་པར་དཀའ་ཞིང༌།། སངས་རྒྱས་འཇིག་རྟེན་དུ་འབྱུང་བ་ཡང་དེ་བས་ཀྱང་རྙེད་པ་ཤིན་ཏུ་དཀའ་ལ།། དེ་དཀའ་བས་ཡང་དག་པར་གདམས་ངག་གི་འབྲས་བུ་ཉོན་མོངས་པའི་ཆུ་བོ་སྤང་བར་དཀའ་སྟེ།། དེ་སྤང་བར་མི་ནུས་པ་རྣམས་ནི་ཨེ་མ་ཞེས་སྨྲེ་སྔགས་ཀྱི་ཚིག་དང་བཅས་ཇི་ལྟར་འབད་ཀྱང་སྡུག་བསྔལ་བརྒྱུད་པར་འགྱུར་རོ།། 

གསུམ་པ་ཐུན་མོང་གི་དོན་བསྡུ་བ་ལ་གཉིས། རྨོངས་པ་ཚབས་ཆེན་གྱི་འཁོར་བའི་སྡུག་བསྔལ་སྤྱིར་བསམ་པ་དཔེ་དང་བཅས་ཏེ་བསྟན། མཐོ་རིས་ཟག་བཅས་ཀྱི་བདེ་བ་སྤྱོད་བཞིན་པ་ཡང་ངན་སོང་གི་རྒྱུར་རིག་ནས་ལྷག་པར་བརྩེ་བའི་ཡུལ་དུ་བསྟན་པའོ།། 

དང་པོ་ནི། དེ་ལྟར་སྲིད་པའི་གནས་འདིར་ཤིན་ཏུ་སྡུག་བསྔལ་བར་གྱུར་པ་ཡང༌།། རྨོངས་པའི་དབང་གིས་རང་གི་སྡུག་བསྔལ་གྱི་གནས་སྐབས་མི་མཐོང་བ་གང་ཡིན་པ།། སྡུག་བསྔལ་གསུམ་གྱི་ཆུ་བོར་གནས་པ་འདི་དག་གི་ཕྱིར་དུ།། ཀྱི་ཧུད་རྒྱལ་སྲས་རྣམས་ཀྱིས་མྱ་ངན་བྱ་བར་འོས་སོ།། 

དཔེར་ན་སྐྱེ་བོ་མྱོས་པ་འགའ་ཞིག་ཡང་ཡང་དུ་ཆུར་ཞུགས་ནས་ཁྲུས།། བྱས་ཏེ་ཡང་ཡང་མེར་འཇུག་པ།། དེ་ལྟར་ཤིན་ཏུ་སྡུག་བསྔལ་བར།། གནས་ཀྱང་ད་དུང་བདག་ཉིད་བདེ་བར་རློམ་པ་བཞིན་ནོ།། 

གཉིས་པ་ནི། དེ་ལྟར་རྒ་བ་མེད་པ་དང་འཆི་བ་མེད་པ་བཞིན་དུ་འདོད་པའི་ཡུལ་དག་ལ་སྤྱོད་པས་གནས་པ་རྣམས་ལ།། དང་པོ་ཉིད་དུ་འཆི་བདག་གིས་བསད་པར་བྱས་ནས།། དེའི་རྗེས་སུ་ཡུན་རིང་པོར་ངན་སོང་དུ་ལྟུང་བ་མི་བཟད་པ་ཞིག་འོང་ངོ་།། 

རྩ་བའི་གསུམ་པ་དགེ་རྩ་གཞན་དོན་དུ་བསྔོ་བ་ལ་གཉིས། བསོད་ནམས་ཀྱི་ཚོགས་དངོས་ཀྱིས་འགྲོ་བའི་སྡུག་བསྔལ་མྱུར་དུ་ཞི་བ་དང་། ཡེ་ཤེས་ཚོགས་ཀྱི་རྒྱུ་ཐེག་ཆེན་སྟོན་པའི་དགེ་བའི་བཤེས་གཉེན་མྱུར་དུ་འགྱུར་བར་སྨོན་པའོ།། 

དང་པོ་ནི། དེ་ལྟར་སྡུག་བསྔལ་གྱིས་མེས་ཤིན་ཏུ་གདུངས་པར་གྱུར་པ་རྣམས་ལ།། བདག་གི་བསོད་ནམས་ཀྱི་སྤྲིན་ཚོགས་ལས་ལེགས་པར་བྱུང་བའི་རང་གི་བདེ་བའི་རྒྱུར་གྱུར་པའི་ཚོགས་བསགས་པའི་ཆར་གྱིས།། སྡུག་བསྔལ་དེ་དག་གི་ཞི་བར་བྱེད་པར་བདག་ནམ་ཞིག་ཏུ་གྱུར།། 

གཉིས་པ་ནི། ནམ་ཞིག་ན་བདག་གིས་དམིགས་པ་མེད་པ་སྟེ་མི་དམིགས་པའི་ཚུལ་དུ།། གུས་པས་བསོད་ནམས་ཀྱི་ཚོགས་མཐའ་ཡས་པ་བསགས་ཏེ།། དམིགས་པས་བཅིངས་ཏེ་ཕུང་བར་འགྱུར་བ་རྣམས་ལ།། སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་ནི་སྟོན་པར་འགྱུར།། ཞེས་སེམས་ཅན་སྟོང་པ་ཉིད་མ་རྟོགས་པ་རྣམས་ལ་བདག་གིས་སྟོང་པ་ཉིད་ཕྱིན་ཅི་མ་ལོག་པར་ཁོང་དུ་ཆུད་པའི་ཐབས་སྟོན་པར་སྨོན་པའོ།། 

བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།། །། 
