༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བའི་འགྲེལ་པ་བཞུགས་སོ། ། མཁན་ཀུན་དགའ་དབང་ཕྱུག་གིས་མཛད། ཐེག་པ་ཆེན་པོའི་མདོའི་དགོངས་འགྲེལ་གྱི་བསྟན་བཅོས་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བའི་བསྟན་བཅོས་འདི་རྩོམ་པ་པོ་སློབ་དཔོན་ཞི་བ་ལྷ་ཁོང་ནི། ཐོག་མར་རྒྱ་གར་གྱི་ཡུལ་ལྷོ་ཕགས་ཀྱི་བརྒྱུད་དུ་ཡབ་རྒྱལ་པོ་ལེགས་པའི་གོ་ཆ་ཞེས་བྱ་བའི་སྲས་སུ་སྐུ་འཁྲུངས། རྒྱལ་སྲས་ཞི་བའི་གོ་ཆ་ཞེས་མཚན་བཏགས། རིམ་གྱི་སྐུ་སྐྱེད་བསྲིངས་ནས་གསང་སྔགས་ཀྱི་རྣལ་འབྱོར་པ་ཞིག་ལས་རྗེ་བཙུན་འཇམ་དཔལ་གྱི་སྒྲུབ་ཐབས་ཞུས་ཏེ་སྦས་པའི་ཚུལ་དུ་སྒྲུབ་པ་མཛད་པས་འཇམ་དཔལ་གྱི་ཞལ་གཟིགས་ཏེ་གྲུབ་པ་ཐོབ། ནམ་ཞིག་ན་ཡབ་རྒྱལ་པོ་གཤེགས་ཏེ་རྒྱལ་སྲིད་དུ་མངའ་གསོལ་རན་པ་ན། ཡི་དམ་གྱི་ལྷ་ཡིས་ལུང་བསྟན་པ་ལྟར་རྒྱལ་སྲིད་བོར་ཏེ་བྲོས་ནས་ཡུལ་དབུས་སུ་དཔལ་ནཱ་ལེནྡཱ་ཡི་གཙུག་ལག་ཁང་དུ་ཕེབས་པ་དང༌། མཁན་པོ་རྒྱལ་བའི་ལྷ་ཞེས་བྱ་བ་ལས་རབ་ཏུ་བྱུང་སྟེ་བསྙེན་པར་རྫོགས་པ་ན་རྒྱལ་སྲས་ཞི་བ་ལྷ་ཞེས་པའི་མཚན་ཡང་བཏགས། དེ་ནས་རྒྱུན་མར་ནང་དུ་ཐུགས་མཉམ་པར་བཞག་པ་ལས་མ་གཡོས་བཞིན་དུ་རྗེ་བཙུན་འཇམ་དཔལ་ལས་ཆོས་གསན་པ་དང་། ཐེག་པ་ཆེན་པའི་མདོའི་དགོངས་འགྲེལ་གྱི་བསྟན་བཅོས་བསླབ་པ་ཀུན་ལས་བཏུས་པ་དང༌། མདོ་ཀུན་ལས་བཏུས་པ་ལ་སོགས་པའི་བསྟན་བཅོས་མང་པོ་ཡང་བརྩམས་ཤིང༌། ཕྱིའི་ལྟར་སྣང་དུ་བྷུ་སུ་ཀུ་ཡི་སྤྱོད་པ་སྟེ་བཟའ་བ་དང༌། ཉལ་བ་དང༌། འཆག་པ་ཁོ་ན་མཛད་པ་ན། དགེ་འདུན་པ་རྣམས་ཀྱིས་གྲོས་བགྲོས་ཏེ་དུས་བཟང་གི་ཉིན་མོར་འཁོར་མང་པོ་འདུས་ནས་དེའི་དབུས་སུ་མདོ་འདོན་པའི་རེས་མོས་བསྐོས་པ་ན། ཁོང་གིས་ཞལ་གྱིས་བཞེས་ཏེ། སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ་བཞུགས་ནས་བསླབ་བཏུས་ནི་རྒྱ་ཆེ་བ་དང༌། མདོ་བཏུས་ནི་བསྡུས་ཆེ་ཞིང༌། ཚིག་བསྡུས་ལ་དོན་རྒྱས་པ་ཅན་སྤྱོད་འཇུག་ཐུགས་ནས་གསུང་བར་མཛད་པ་ན། ལས་ཅན་གྱི་གང་ཟག་འགའ་རེས་འཇམ་དཔལ་དབྱངས་དངོས་སུ་མཇལ་བ་དང་། ཡང་འགའ་ཞིག་གིས་ནི་ཞི་བ་ལྷ་ཁོང་གི་དབུའི་ཐད་ཀར་འོད་སྐོར་གྱི་ནང་དུ་རྗེ་བཙུན་འཇམ་དབྱངས་དངོས་སུ་བཞུགས་ཡོད་པ་མཇལ་བ་སོགས་བྱུང་ཞིང་། འཁོར་དེ་དག་ཐམས་ཅད་ཤིན་ཏུ་དད་ཅིང་གུས་ནས་ཉན་བཞིན་པའི་གནས་སྐབས་ན། “གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །”ཞེས་གསུངས་པ་ནས་བཟུང་སྟེ་རིམ་གྱིས་གདན་གྱི་སྟེང་ནས་ནམ་མཁའ་ལ་ཇེ་མཐོ་ཇེ་མཐོར་ཡང་གཤེགས་ཏེ་མཐར་ཞི་བ་ལྷ་ཁོང་གི་སྐུ་མི་སྣང་ཞིང་། གསུང་གིས་ཆོས་བསྟན་པའི་སྒྲ་དང་བཅས་ཏེ་སྤྱོད་འཇུག་གི་མཇུག་བསྔོ་བའི་ལེའུ་རྫོགས་ཀྱི་བར་དུ་གསུངས་པར་མཛད། དེའི་རྗེས་སུ་འཁོར་དེ་ན་གནས་པའི་པཎྜི་ཏ་མི་བརྗེད་པའི་གཟུངས་ཐོབ་པ་རྣམས་ཀྱིས་སྤྱོད་འཇུག་གི་གཞུང་བསྡུ་བར་མཛད་པས། ཡུལ་དབུས་དང་ཤར་ཕྱོགས་ཀྱི་པཎྜི་ཏ་དེ་དག་རྣམས་ཀྱིས་ཐུགས་ལ་ཟིན་པ་ལ་ཤོ་ལོ་ཀ་སྟོང་ཕྲག་གཅིག་དང་ལེའུ་བཅུའི་བདག་ཉིད་ཅན་ཞིག་བྱུང་པ་དང་། ནུབ་ཕྱོགས་ཁ་ཆེའི་ཡུལ་ན་གནས་པའི་པཎྜི་ཏ་རྣམས་ཀྱིས་ཟིན་པ་ལ་ཤོ་ལོ་ཀ་བདུན་བརྒྱ་ཐམ་པ་དང་ལེའུ་དགུའི་བདག་ཉིད་ཅན་ཞིག་བྱུང་བ་དེ་གཉིས་ཅུང་ཟད་མི་མཉམ་ཞིང་། ཞི་བ་ལྷ་གང་དུ་བཞུགས་ཡོད་མེད་བཙལ་བ་ན་ཡུལ་ལྷོ་ཕྱོགས་ཀྱི་བརྒྱུད། མཆོད་རྟེན་དཔལ་ཡོན་ཅན་ཞེས་བྱ་བ་ན་བཞུགས་ཡོད་པར་ཐོས། དེར་པཎྜི་ཏ་མི་བརྗེད་པའི་གཟུངས་ཐོབ་པ་གཉིས་མངགས་ནས་རབ་ལ་ཞི་བ་ལྷ་ཁོང་ནཱ་ལེནྡཱ་ཡི་གཙུག་ལག་ཁང་དུ་གདན་དྲངས་པ་དང༌། དེ་ལྟར་མ་བྱུང་ན་སྤྱོད་འཇུག་གི་གཞུང་ཚད་གང་ཡིན་པ་དང༌། སྤྱོད་འཇུག་གི་གཞུང་གི་སྐབས་སུ་བསླབ་བཏུས་དང་མདོ་བཏུས་ཞེས་པའི་བསྟན་བཅོས་ཀྱི་མཚན་བྱུང་པ་ལ། བསྟན་བཅོས་དེ་གཉིས་པོ་གང་ན་ཡོད་པ་བཀའ་འདྲི་ཡང་བསྐོར་བར་བྱ་བའི་ཆེད་དུ་བཏང་གནང་མཛད་པས་ཁོང་དང་དངོས་སུ་མཇལ་ནས་སྤྱོད་འཇུག་གི་གཞུང་ཚད་ཤོ་ལོ་ཀ་སྟོང་དང་ལེའུ་བཅུའི་བདག་ཉིད་ཅན་དེ་ཡིན་པ་དང༌། བསླབ་བཏུས་དང་མདོ་བཏུས་གཉིས་པོ་ཁོང་བཞུགས་སའི་གཟིམ་ཤག་གི་ཀ་བ་དང་གདུང་མའི་བར་དུ་ཡི་གེ་ཤོག་དྲིལ་ཆུང་ཆུང་རེ་ཡོད་པར་གསུངས་ཤིང༌། དེ་གཉིས་ཀྱི་ལུང་ཡང་གནང་སྟེ། ཁོང་ནཱ་ལེནྡྲ་ལ་གདན་དྲངས་མ་ཐུབ་ན་ཡང་། བསླབ་བཏུས་དང་མདོ་བཏུས་གཉིས་པཎྜི་ཏ་དེ་གཉིས་ལ་ལུང་དང་བཅས་པ་གནང་བར་མཛད། པཎྜིཏ་དེ་གཉིས་ཕྱིར་ལོག་ནས་སྤྱོད་འཇུག་གི་གཞུང་ཚད་ལ་བློ་ཀ་སྟོང་དང་ལེའུ་བཅུའི་བདག་ཉིད་ཅན་ཡིན་པ་དང༌། བསླབ་བཏུས་དང་མདོ་བཏུས་གཉིས་ལ་ལུང་རྒྱུན་དང་ཐོས་རྒྱུན་ཡོད་པ་ཡང་བྱུང་པ་ཡིན་པར་གསུངས། སྒྱུར་བྱེད་དམ་པའི་ཀླད་ཀྱི་དོན། དེ་ལྟ་བུའི་སློབ་དཔོན་དེ་ཉིད་ཀྱིས་མཛད་པའི་བསྟན་བཅོས་ལ་དོན་གསུམ་སྟེ། སྒྱུར་བྱེད་དམ་པའི་ཀླད་ཀྱི་དོན་དང་། རྩོམ་བྱེད་དམ་པའི་གཞུང་གི་དོན། སྒྱུར་བ་མཐར་ཕྱིན་མཇུག་གི་དོན་ནོ། །

མཚན་དོན། དང་པོ་ལ་གཉིས་སྟེ། མཚན་དོན་དང༌། འགྱུར་ཕྱག་གོ །དང་པོ་ལ་ཡང་གཉིས་ཏེ། མཚན་བསྒྱུར་བ་དང༌། མཚན་དོན་བཤད་པའོ། །དང་པོ་མཚན་བསྒྱུར་བ་ལ་གསུམ་སྟེ། མཚན་རྒྱ་སྐད་ལྟར་སྨོས་པ་དང་། བོད་སྐད་ལྟར་སྨོས་པ། སྐད་གཉིས་ཤན་སྦྱར་བའོ། །

དང་པོ་རྒྱ་སྐད་ལྟར་སྨོས་པ་ལ། རྒྱ་གར་སྐད་དུ་ཞེས་པའི་རྒྱ་གར་ནི། འདུལ་བ་ལུང་ལས། “མཉན་ཡོད་གནས་བཅས་ཙམ་པ་ཀ །ཝཱ་ར་ཎཱ་སཱི་ཡངས་པ་ཅན། །རྒྱལ་པོའི་ཁབ་དང་དྲུག་པོ་སྟེ། །འདི་དག་གྲོང་ཁྱེར་ཆེན་པོར་འདོད། །”ཅེས་གསུངས་པ་ལྟ་བུའི་ཡུལ་གྲུ་དྲུག་གནས་པའི་ས་ཕྱོགས་སུ་བོད་རྣམས་ཀྱིས་རྒྱ་གར་ཞེས་མིང་དུ་བཏགས་པ་ཡིན་ལ། སྐད་དུ་ཞེས་པ་ནི་ཡུལ་དེ་རྣམས་ལ་སྐད་རིགས་དུ་མ་ཡོད་ན་ཡང་། ཡོངས་གྲགས་ཀྱི་མཁས་པ་རྣམས་ལ་ལེགས་པར་སྦྱར་བ་ལྷའི་སྐད་དང༌། ཡུལ་དབུས་རང་བཞིན་གྱི་སྐད་དང༌། ཟུར་ཆག་གི་སྐད་དང༌། ཤ་ཟའམ་འདྲེའི་སྐད་བཅས་སྐད་རིགས་ཆེན་པོ་རྣམ་པ་བཞི་ཡོད་པའི་ནང་ནས། ལེགས་པར་སྦྱར་བ་ལྷའི་སྐད་དུ་བསྟན་བཅོས་འདིའི་མཚན་ལ། བོདྷི་སཏྭ་ཙརྱ་ཨ་བ་ཏཱ་རཱ་ཞེས་གསུངས། 

<<<<<<< HEAD
གཉིས་པ་བོད་སྐད་དུ་སྨོས་ན། བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་ལ། གསུམ་པ་སྐད་གཉིས་ཤན་སྦྱར་ན། བོདྷི་ནི་བྱང་ཆུབ། སཏྭ་ནི་སེམས་དཔའ། ཙརྱ་ནི་སྤྱོད་པ། ཨ་བ་ཏཱ་རཱ་ཞེས་པ་ནི་འཇུག་པའོ། ། གཉིས་པ་མཚན་དོན་ཅུང་ཟད་བཤད་པ་ལ་གཉིས་ཏེ། མཚན་དོན་བཤད་པདངོས་དང་། མཚན་དོན་སྨོས་པའི་དགོས་པ་བཤད་པའོ། །དང་པོ་ནི། བྱང་ཆུབ་ཅེས་པ་སྒྲིབ་གཉིས་བག་ཆགས་དང་བཅས་པ་མ་ལུས་པར་བྱང་བས་ན་བྱང་། རྟོགས་བྱའི་ཡེ་ཤེས་ཡོན་ཏན་མཐའ་དག་ཁོང་དུ་ཆུབ་པས་ན་ཆུབ། འགྲོ་མང་གི་མཐའ་དང་། བསྐལ་པའི་ཡུན་ཚད།བྱ་དཀའ་བའི་སྤྱོད་པ་གང་ལ་ཡང་སེམས་དཔའ་མི་ཞུམ་པས་ན་སེམས་དཔའ། འི་ཞེས་པ་ནི་འབྲེལ་བའི་སྒྲ་ཡིན། དེ་ལྟ་བུའི་བྱང་ཆུབ་སེམས་དཔའི་སྤྱོད་པ་ནི། རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་དང༌། གཞན་སྨིན་པར་བྱེད་པ་བསྡུ་བའི་དངོས་པོ་བཞི་སྟེ་སྤྱོད་པ་རྒྱ་མཚོ་ལྟ་བུ་དེ་ཉིད་ལ་འཇུག་པ་སྟེ། དེ་ལ་ཚུལ་བཞིན་དུ་འཇུག་པའི་ཐབས་བསྟན་པ་ཞེས་པའི་དོན་ནོ། ། གཉིས་པ་མཚན་དོན་སྨོས་པའི་དགོས་པ་བཤད་པ་ལ་གཉིས། དགོས་པ་དངོས་དང་།མཚན་བཏགས་པའི་དགོས་པའོ། །དང་པོ་མཚན་རྒྱ་སྐད་ལྟར་སྨོས་པའི་དགོས་པ་ནི། རྒྱ་གར་ཆོས་ཁུངས་བཙུན་པ་ཡིན་པས་ཆོས་ཁུངས་མ་ཡིན་པར་ཡིད་ཆེས་ཏེ་འཆད་ཉན་ཉམས་ལེན་གྱི་སྒོ་ནས་འཇུག་པའི་དགོས་པ་གཙོ་བོར་བཟུང་། གཞན་ཡང་ལེགས་པར་སྦྱར་བ་ལྷའི་སྐད་ལ་བག་ཆགས་འཇོག་པ་དང་། རྒྱུད་ལ་བྱིན་རླབས་འཇུག་པ། ལོ་ཙཱ་བ་རྣམས་ཀྱི་སྐུ་དྲིན་དྲན་པ་སོགས་ཀྱི་དགོས་པ་ཡོད། གཉིས་པ་བོད་སྐད་ལྟར་དུ་སྨོས་པའི་དགོས་པ་ནི། བོད་རང་གི་སྐད་དུ་བསྟན་བཅོས་ཀྱི་མཚན་དོན་བདེ་བླག་ཏུ་རྟོགས་པའི་དགོས་པའོ། །གསུམ་པ་སྐད་གཉིས་ཤན་སྦྱར་བའི་དགོས་པ་ནི། སྒྲ་སྒྱུར་ཕྲ་མོ་ཕྲན་ཚེགས་ཙམ་རེ་ལ་ཡང་མ་རྨོངས་པའི་དགོས་པ་ཡོད་དོ། ། གཉིས་པ་མཚན་བཏགས་པའི་དགོས་པ་ལ། སྤྱིར་ཤེས་བྱ་ལ་མིང་དུ་བཏགས་པའི་དགོས་པ་ནི། མདོ་སྡེ་ལང་ཀར་གཤེགས་པ་ལས། “ཆོས་རྣམས་མིང་དུ་མ་བཏགས་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྒན་པོ་ཐབས་མཁས་པས། །ཆོས་རྣམས་ཐམས་ཅད་མིང་དུ་གདགས། །”ཞེས་གསུངས་པ་ལྟར་ཡིན།  བྱེ་བྲག་ཏུ་བསྟན་བཅོས་ལ་མཚན་བཏགས་པའི་དགོས་པ་ནི། གདུལ་བྱ་དབང་པོ་རབ་དང་། འབྲིང་དང༌། ཐ་མ་གསུམ་ལས། དབང་པོ་རབ་རྣམས་ཀྱིས་མཚན་དོན་ལ་བརྟེན་ནས་བསྟན་བཅོས་ཀྱི་བརྗོད་བྱ་རགས་རིམ་ཙམ་རྟོགས་པའི་དགོས་པ་དང༌། དབང་པོ་འབྲིང་གིས་སྡེ་སྣོད་གསུམ་གྱི་ཕྱོགས་གང་དུ་གཏོགས་པ་ངོས་ཟིན་པར་འགྱུར་བའི་དགོས་པ་དང་། དབང་པོ་ཐ་མས་གླེགས་བམ་མང་པོའི་ཁྲོད་ནས་བཙལ་སླ་བའི་དགོས་པ་ཡོད་པའོ། ། ཡང་མཚན་འདོགས་ཚུལ་ལའང་། བརྗོད་བྱ་དོན་གྱི་སྒོ་ནས་མཚན་འདོགས་པ་དང་། རྗོད་བྱེད་ཚིག་གི་སྒོ་ནས་མཚན་འདོགས་པ། རྩོམ་པ་པོ་སློབ་དཔོན་གྱི་སྒོ་ནས་མཚན་འདོགས་པ། ཞུ་བ་པོའི་སྒོ་ནས་མཚན་འདོགས་པ། ཡུལ་གྱི་སྒོ་ནས་མཚན་འདོགས་པ། བྱེད་ལས་ཀྱི་སྒོ་ནས་མཚན་འདོགས་པ་ལ་སོགས་པ་དུ་མ་ཡོད་པའི་ནང་ནས། སྐབས་འདིར་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་པ་ནི། བརྗོད་བྱ་དོན་གྱི་སྒོ་ནས་མཚན་བཏགས་པ་ཡིན་ནོ། །

འགྱུར་ཕྱག གཉིས་པ་འགྱུར་ཕྱག་ནི། སྔོན་རྒྱ་གར་གྱི་ཆོས་བོད་དུ་སྒྱུར་བའི་གནས་སྐབས་ན། ལོ་ཙཱ་བ་རྣམས་ཀྱིས་རང་རང་གི་འདོད་ལྷ་ལ་ཕྱག་མི་འཚལ་ཞིང་། སྡེ་སྣོད་གསུམ་ངོས་ཟིན་པར་བྱ་བའི་ཆེད་དུ་སྟེ། འདུལ་བ་དང་འདུལ་བའི་ཕྱོགས་གཏོགས་ལ་ཐམས་ཅད་མཁྱེན་པ་ལ་དང༌། མདོ་སྡེ་དང་མདོ་སྡེའི་ཕྱོགས་གཏོགས་ལ་སངས་རྒྱས་དང་བྱང་ཆུབ་སེམས་དཔའ་ལ་དང༌། མངོན་པ་དང་མངོན་པའི་ཕྱོགས་གཏོགས་ལ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་དགོས་པ་ཡིན་ནོ། །ཞེས་ཆོས་རྒྱལ་མེས་དབོན་རྣམ་པས་བཀའ་ཡིས་བཅས་པ་དང་མཐུན་པར་ད་ལྟའི་གཞུང་འདི་ཉིད་ཀྱང་བྱང་ཆུབ་སེམས་དཔའི་མདོ་སྡེའི་སྡེ་སྣོད་ཀྱི་དགོངས་འགྲེལ་ཡིན་པས་དེའི་ཕྱོགས་སུ་གཏོགས་པ་ངོས་ཟིན་པར་བྱ་བའི་ཆེད་དུ། ལོ་ཙཱ་བས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ་ཞེས་གསུངས་པ་ཡིན། དེ་ཡང་ཕྱག་འཚལ་བའི་ཡུལ་ནི། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཞེས་པའམ། འདས་མ་འོངས་ད་ལྟའི་དུས་གསུམ་ན་གཤེགས་ཤིང་གཤེགས་པར་འགྱུར་བའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཞེས་པས། ཡུལ་དེ་རྣམས་ལ་ལུས་གུས་པས་ཐལ་མོ་སྦྱར། ངག་གུས་པས་གསོལ་བ་བཏབ།སེམས་གུས་པས་དད་པ་དང་བཅས་ཏེ་དང་འདོད་ཡིད་ཆེས་ཀྱི་སྒོ་ནས་ཕྱག་འཚལ། ཕྱག་འཚལ་བའི་དགོས་པ་ནི། བསྟན་བཅོས་འདི་ལེགས་སྦྱར་གྱི་སྐད་ནས་བོད་སྐད་དུ་སྒྱུར་བ་ལ་བར་ཆད་མེད་ཅིང་སྒྲུར་བ་མཐར་ཕྱིན་པ་དང་། རང་ཉིད་སྐྱེས་བུ་དམ་པ་ཡིན་པ་རྟོགས་ནས་སྐྱེས་བུ་དམ་པས་བསྒྱུར་པའི་བསྟན་བཅོས་ཀྱང་དམ་པ་ཡིན་པར་རྟོགས་ཏེ། དེ་ལ་འཆད་ཉན་གྱི་སྒོ་ནས་འཇུག་པའི་དགོས་པ་སོགས་དགོས་པ་རྣམ་པ་དུ་མའི་སྒོ་ནས་ཕྱག་འཚལ་བར་མཛད་པའོ། །
              
རྩོམ་བྱེད་དམ་པའི་གཞུང་གི་དོན། བསྟན་བཅོས་རྩོམ་པ་ལ་འཇུག་པའི་ཡན་ཡག གཉིས་པ་རྩོམ་བྱེད་དམ་པའི་གཞུང་གི་དོན་ལ་རྣམ་པ་གསུམ་སྟེ། བསྟན་བཅོས་རྩོམ་པ་ལ་འཇུག་པའི་ཡན་ལག་དང༌། བརྩམ་བྱ་བསྟན་བཅོས་ལུས་ཀྱི་རང་བཞིན་དངོས་བཤད་པ་དང༌། རྩོམ་པ་མཐར་ཕྱིན་པའི་བྱ་བ་བསྟན་པའོ།།  དང་པོ་ལ་ཡང་། མཆོད་པར་བརྗོད་པ་དང༌། རྩོམ་པར་དམ་བཅའ་བ་དང་། ཁེངས་པ་སྐྱུངས་བ་དང༌། སྤྲོ་བ་བསྐྱེད་པའོ། །
=======
གཉིས་པ་བོད་སྐད་དུ་སྨོས་ན། བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་ལ། གསུམ་པ་སྐད་གཉིས་ཤན་སྦྱར་ན། བོདྷི་ནི་བྱང་ཆུབ། སཏྭ་ནི་སེམས་དཔའ། ཙརྱ་ནི་སྤྱོད་པ། ཨ་བ་ཏཱ་རཱ་ཞེས་པ་ནི་འཇུག་པའོ། །
    གཉིས་པ་མཚན་དོན་ཅུང་ཟད་བཤད་པ་ལ་གཉིས་ཏེ། མཚན་དོན་བཤད་པདངོས་དང་། 
མཚན་དོན་སྨོས་པའི་དགོས་པ་བཤད་པའོ། །དང་པོ་ནི། བྱང་ཆུབ་ཅེས་པ་སྒྲིབ་གཉིས་བག་ཆགས་དང་བཅས་པ་མ་ལུས་པར་བྱང་བས་ན་བྱང་། རྟོགས་བྱའི་ཡེ་ཤེས་ཡོན་ཏན་མཐའ་དག་ཁོང་དུ་ཆུབ་པས་ན་ཆུབ། འགྲོ་མང་གི་མཐའ་དང་། བསྐལ་པའི་ཡུན་ཚད།
བྱ་དཀའ་བའི་སྤྱོད་པ་གང་ལ་ཡང་སེམས་དཔའ་མི་ཞུམ་པས་ན་སེམས་དཔའ། འི་ཞེས་པ་ནི་འབྲེལ་བའི་སྒྲ་ཡིན། དེ་ལྟ་བུའི་བྱང་ཆུབ་སེམས་དཔའི་སྤྱོད་པ་ནི། རང་སྨིན་པར་བྱེད་པ་ཕ་རོལ་ཏུ་ཕྱིན་པ་དྲུག་དང༌། གཞན་སྨིན་པར་བྱེད་པ་བསྡུ་བའི་དངོས་པོ་བཞི་སྟེ་སྤྱོད་པ་རྒྱ་མཚོ་ལྟ་བུ་དེ་ཉིད་ལ་འཇུག་པ་སྟེ། དེ་ལ་ཚུལ་བཞིན་དུ་འཇུག་པའི་ཐབས་བསྟན་པ་ཞེས་པའི་དོན་ནོ།།
    གཉིས་པ་མཚན་དོན་སྨོས་པའི་དགོས་པ་བཤད་པ་ལ་གཉིས། དགོས་པ་དངོས་དང་།
མཚན་བཏགས་པའི་དགོས་པའོ། །དང་པོ་མཚན་རྒྱ་སྐད་ལྟར་སྨོས་པའི་དགོས་པ་ནི། 
རྒྱ་གར་ཆོས་ཁུངས་བཙུན་པ་ཡིན་པས་ཆོས་ཁུངས་མ་ཡིན་པར་ཡིད་ཆེས་ཏེ་འཆད་ཉན་ཉམས་ལེན་གྱི་སྒོ་ནས་འཇུག་པའི་དགོས་པ་གཙོ་བོར་བཟུང་། གཞན་ཡང་ལེགས་པར་སྦྱར་བ་ལྷའི་སྐད་ལ་བག་ཆགས་འཇོག་པ་དང་། རྒྱུད་ལ་བྱིན་རླབས་འཇུག་པ། ལོ་ཙཱ་བ་རྣམས་ཀྱི་སྐུ་དྲིན་དྲན་པ་སོགས་ཀྱི་དགོས་པ་ཡོད། གཉིས་པ་བོད་སྐད་ལྟར་དུ་སྨོས་པའི་དགོས་པ་ནི། བོད་རང་གི་སྐད་དུ་བསྟན་བཅོས་ཀྱི་མཚན་དོན་བདེ་བླག་ཏུ་རྟོགས་པའི་དགོས་པའོ། །གསུམ་པ་སྐད་གཉིས་ཤན་སྦྱར་བའི་དགོས་པ་ནི། སྒྲ་སྒྱུར་ཕྲ་མོ་ཕྲན་ཚེགས་ཙམ་རེ་ལ་ཡང་མ་རྨོངས་པའི་དགོས་པ་ཡོད་དོ།།
གཉིས་པ་མཚན་བཏགས་པའི་དགོས་པ་ལ། སྤྱིར་ཤེས་བྱ་ལ་མིང་དུ་བཏགས་པའི་དགོས་པ་ནི། མདོ་སྡེ་ལང་ཀར་གཤེགས་པ་ལས། 

     “ཆོས་རྣམས་མིང་དུ་མ་བཏགས་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྒན་པོ་ཐབས་མཁས་པས། །ཆོས་རྣམས་ཐམས་ཅད་མིང་དུ་གདགས། །”ཞེས་གསུངས་པ་ལྟར་ཡིན།  བྱེ་བྲག་ཏུ་བསྟན་བཅོས་ལ་མཚན་བཏགས་པའི་དགོས་པ་ནི། གདུལ་བྱ་དབང་པོ་རབ་དང་།
 འབྲིང་དང༌། ཐ་མ་གསུམ་ལས། དབང་པོ་རབ་རྣམས་ཀྱིས་མཚན་དོན་ལ་བརྟེན་ནས་བསྟན་བཅོས་ཀྱི་བརྗོད་བྱ་རགས་རིམ་ཙམ་རྟོགས་པའི་དགོས་པ་དང༌། དབང་པོ་འབྲིང་གིས་སྡེ་སྣོད་གསུམ་གྱི་ཕྱོགས་གང་དུ་གཏོགས་པ་ངོས་ཟིན་པར་འགྱུར་བའི་དགོས་པ་དང་། དབང་པོ་ཐ་མས་གླེགས་བམ་མང་པོའི་ཁྲོད་ནས་བཙལ་སླ་བའི་དགོས་པ་ཡོད་པའོ།། ཡང་མཚན་འདོགས་ཚུལ་ལའང་། བརྗོད་བྱ་དོན་གྱི་སྒོ་ནས་མཚན་འདོགས་པ་དང་། རྗོད་བྱེད་ཚིག་གི་སྒོ་ནས་མཚན་འདོགས་པ། རྩོམ་པ་པོ་སློབ་དཔོན་གྱི་སྒོ་ནས་མཚན་འདོགས་པ། ཞུ་བ་པོའི་སྒོ་ནས་མཚན་འདོགས་པ། ཡུལ་གྱི་སྒོ་ནས་མཚན་འདོགས་པ། བྱེད་ལས་ཀྱི་སྒོ་ནས་མཚན་འདོགས་པ་ལ་སོགས་པ་དུ་མ་ཡོད་པའི་ནང་ནས། སྐབས་འདིར་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་པ་ནི། བརྗོད་བྱ་དོན་གྱི་སྒོ་ནས་མཚན་བཏགས་པ་ཡིན་ནོ།།
>>>>>>> 37b7446dbfbdd0630567312386cd571cfa8d510e

མཆོད་བརྗོད། དང་པོ་མཆོད་པར་བརྗོད་པ་ནི། བདེ་གཤེགས་ཆོས་ཀྱི་སྐུ་མངའ་སྲས་བཅས་དང་། །ཕྱག་འོས་ཀུན་ལའང་གུས་པར་ཕྱག་འཚལ་ཏེ། །ཞེས་པས་བསྟན། དེ་ཡང་གང་ལ་ཕྱག་འཚལ་བའི་ཡུལ་ནི་དཀོན་མཆོག་རིན་པོ་ཆེ་རྣམ་པ་གསུམ་སྟེ། དེ་ཡང་བདེ་གཤེགས་ཞེས་པས་སངས་རྒྱས་དཀོན་མཆོག་བསྟན་པར་མཛད། དེའི་སྒྲ་དོན་ལ་ལེགས་སྦྱར་གྱི་སྐད་དུ་སུ་ག་ཏ་ཞེས་བྱ་བ་ཡོད་པ་ཡིན་པ་ལ། སུའི་སྒྲ་དེ་ཉིད་བོད་སྐད་དུ་བསྒྱུར་ན། ལེགས་པ་དང༌། མ་ལུས་པ་དང༌། སླར་མི་ལྡོག་པ་སྟེ་རྣམ་པ་གསུམ་ལ་འཇུག་ཅིང་། ག་ཏ་ཞེས་པ་ནི་གཤེགས་པའི་དོན་ཏེ་སྤང་པ་དང་རྟོགས་པ་གཉིས་ཀ་ལ་འཇུག་པ་ཡིན་པ་ལ། དེ་ཡང་ཉོན་མོངས་པའི་སྒྲིབ་པ་སྤངས་ཤིང་ཆོས་ཉིད་བདག་མེད་པའི་དོན་ཇི་ལྟ་བ་བཞིན་དུ་རྟོགས་པས་ལེགས་པར་གཤེགས་པ་ཞེས། མཚན་དང་དཔེ་བྱད་ཀྱིས་བརྒྱན་པའི་འཁོར་ལོས་སྒྱུར་བའི་རྒྱལ་པོའི་སྲས་རྒྱན་གོས་ཕུན་སུམ་ཚོགས་པས་སྤྲས་པ་ལྟ་བུ་སྟེ། དེས་ནི་འཇིག་རྟེན་པའི་ཆགས་བྲལ་དྲང་སྲོང་སེར་སྐྱ་ལ་སོགས་པ་ལས་ཁྱད་པར་དུ་འཕགས་པ་བསྟན། ཡང་ཤེས་བྱའི་སྒྲིབ་པ་སྤངས་ཤིང་ཆོས་ཅན་ཇི་སྙེད་པ་མ་ལུས་པ་མཁྱེན་པས་ན་མ་ལུས་པར་གཤེགས་པ་ཞེས། དཔེ་ནི་བུམ་པ་ཆུས་ལེགས་པར་བཀང་བ་ལྟ་བུ་སྟེ། དེས་ནི་ཉན་ཐོས་དང་། རང་སངས་རྒྱས། སློབ་པ་རྒྱུན་དུ་ཞུགས་པ་དང་། ལན་ཅིག་ཕྱིར་འོང་། ཕྱིར་མི་འོང་སོགས་ལས་ཁྱད་པར་དུ་འཕགས་པ་བསྟན། ཡང་སྤོང་པ་དང་རྟོགས་པ་ལས་ཉམས་པ་རྣམ་པ་ཀུན་ཏུ་མི་མངའ་བས་སླར་མི་ལྡོག་པ་གཤེགས་པ་ཞེས། དཔེ་སྐྱེས་བུ་འབྲུམ་བུའི་ནད་ལས་གྲོལ་བ་ལྟ་བུ་སྟེ། དེས་ནི་ཉན་རང་མི་སློབ་པ་དགྲ་བཅོམ་པ་དང་། བསེ་རུ་ལྟ་བུའི་རང་སངས་རྒྱས་ལས་ཁྱད་པར་དུ་འཕགས་པ་བསྟན་པ་སྟེ་སངས་རྒྱས་དཀོན་མཆོག་དང༌། ཆོས་ཀྱི་སྐུ་མངའ་ཞེས་པ་ནི་ཆོས་དཀོན་མཆོག་སྟེ།  ཆོས་ཀྱི་དབྱིངས་རང་བཞིན་རྣམ་དག་ལ་གློ་བུར་འཕྲལ་གྱི་དྲི་མ་མཐའ་དག་དག་པའི་དག་པ་གཉིས་ལྡན་ནམ་འགོག་པའི་བདེན་པ་མཐར་ཐུག་པ་ཡིན་ལ། དེ་ཉིད་རྟོགས་པའི་ཡེ་ཤེས་དང༌། དབྱིངས་དང༌། སྙིང་པོ། ངོ་བོ་འདུ་འབྲལ་གཉིས་སུ་མེད་པའི་བདག་ཉིད་ནི་རྟོགས་པ་ཆོས་ཀྱི་སྐུའམ་ལམ་གྱི་བདེན་པ། དེའང་ཡོན་ཏན་གྱི་རྟེན་བྱེད་པས་ན་སྐུ་ཞེས་བྱ་བ་ཡིན་ཞིང་༌། ཡང་འགོག་བདེན་དང་ལམ་བདེན་གཉིས་པོ་བརྗོད་བྱར་བསྟན་པའི་གསུང་རབ་ནི་བསྟན་པ་ཆོས་ཀྱི་སྐུ་ཞེས་བྱ་བ་སྟེ། དེའང་ངེས་དོན་གྱི་མདོ་ཤེར་ཕྱིན་ལ་སོགས་པ་ལ་ཟབ་པ་ཆོས་སྐུ་ཞེས་བྱ་བ་དང་། དྲང་དོན་གྱི་མདོ་སྡེ་དགོངས་པ་ངེས་འགྲེལ་ལ་སོགས་པ་ལ་སྣ་ཚོགས་ཆོས་སྐུ་ཞེས་ཀྱང་བྱ། དེ་ནི་ཆོས་དཀོན་མཆོག་དང་། སྲས་བཅས་ཞེས་པས་དགེ་འདུན་དཀོན་མཆོག་བསྟན། དེ་ཡང་སངས་རྒྱས་ཀྱི་སྲས་ལ་སྐུའི་སྲས་དང༌། གསུང་གི་སྲས་དང༌། ཐུགས་ཀྱི་སྲས་གསུམ་ལས། གཙོ་བོར་ཐུགས་སྲས་བྱང་སེམས་འཕགས་པ་ས་བཅུ་ལ་གནས་པ་རྣམས་ཏེ། དེ་ཡང་རྒྱལ་བའི་གདུང་འཛིན་པ། དམ་པའི་ཆོས་ཀྱི་མཛོད་འཛིན་པ། འཁོར་གདུལ་བྱའི་ལྷག་མ་སྐྱོང་བ་སྟེ་རྒྱུ་རྣམ་པ་གསུམ་གྱི་སྒོ་ནས་སངས་རྒྱས་ཀྱི་སྲས་སུ་གྱུར་པ་ཡིན་ནོ། ། དེ་ལྟར་ན་ཐེག་པ་ཆེན་པོའི་དཀོན་མཆོག་གསུམ་གྱི་མཚན་ཉིད་ཀྱང༌། དོན་གཉིས་མཐར་ཕྱིན་པའི་སྐྱབས་གནས་མཐར་ཐུག་ནི་སངས་རྒྱས་དཀོན་མཆོག ལུང་དང་རྟོགས་པས་བསྡུས་པའི་ཐེག་པ་ཆེན་པོའི་འཕགས་པའི་ཐུགས་རྒྱུད་ཀྱི་རྣམ་བྱང་གི་བདེན་པ་ནི་ཆོས་དཀོན་མཆོག རིག་པ་དང་གྲོལ་བའི་ཡོན་ཏན་མངའ་བའི་ཕྱིར་མི་ལྡོག་པའི་བྱང་སེམས་འཕགས་པ་ནི་དགེ་འདུན་དཀོན་མཆོག་གོ ། དེ་ལྟ་བུའི་དཀོན་མཆོག་གསུམ་ནི་མཐར་ཐུག་སྐྱབས་སུ་འགྲོ་བའི་ཡུལ་ཏེ་རང་གི་དོན་དུ་གཉེར་བྱའམ་འཐོབ་བྱ་དང༌། ཕྱག་འཚལ་བའི་ཡུལ་ཏེ་རྣམ་པ་གཉིས་ཀ་ཡིན། དེ་ལས་གཞན་ཡང་མཐར་ཐུག་གི་སྐྱབས་ཡུལ་མ་ཡིན་ཀྱང་ཡོན་ཏན་གྱི་ཞིང་དུ་གྱུར་པ་ཉན་ཐོས་དང་། རང་སངས་རྒྱས་རྣམས་དང་། རང་ལ་བཀའ་དྲིན་ཆེ་བའི་མཁན་སློབ་ཕ་མ་དང་བཅས་པ་དེ་ལྟ་བུ་ཕྱག་འཚལ་བའི་འོས་སུ་གྱུར་པ་དེ་དག་ཀུན་ལ་ཡང་སྒོ་གསུམ་གུས་པས་ཕྱག་འཚལ་ལོ་ཞེས་པ་སྟེ། དེ་ལྟར་ཞི་བ་ལྷས་སྤྱོད་འཇུག་གི་བསྟན་བཅོས་རྩོམ་པར་མཛད་པའི་སྔོན་ལ་དཀོན་མཆོག་གསུམ་ལ་ཕྱག་འཚལ་བའི་དགོས་པ་ནི། བསྟན་བཅོས་རྩོམ་པ་ལ་བར་ཆད་མེད་ཅིང་རྩོམ་པ་མཐར་ཕྱིན་པ་དང༌། ཞི་བ་ལྷ་རང་ཉིད་ཀྱང་སྐྱེས་བུ་དམ་པ་ཡིན་པར་རྟོགས་ཤིང་། དམ་པ་དེས་མཛད་པའི་བསྟན་བཅོས་ལ་ཡང་འཆད་ཉན་ཉམས་ལེན་གྱི་སྒོ་ནས་འཇུག་པར་འགྱུར་བ་དང་། རྗེས་འཇུག་གི་གདུལ་བྱ་དེ་དག་གི་རྒྱུད་ལ་བསོད་ནམས་ཀྱི་ཚོགས་རྫོགས་པ་ལ་སོགས་པའི་དགོས་པ་རྣམ་པ་དུ་མ་ཡོད་པ་ལ་དགོངས་ཏེ་ཐོག་མར་ཕྱག་འཚལ་བའམ་མཆོད་པར་བརྗོད་པ་མཛད་དོ། །ཕྱག་འཚལ་ཏེ་ཞེས་པ་ནི་ལྷག་མ་འདྲེན་པའི་ཚིག་གོ །

རྩོམ་པར་དམ་བཅའ་བ། གཉིས་པ་རྩོམ་པར་དམ་བཅའ་བ་ནི། བདེ་གཤེགས་སྲས་ཀྱི་སྡོམ་ལ་འཇུག་པ་ནི། །ལུང་བཞིན་མདོར་བསྡུས་ནས་ནི་བརྗོད་པར་བྱ། །ཞེས་པ་ནི། དང་པོ་དཀོན་མཆོག་གསུམ་ལ་ཕྱག་འཚལ། དེ་ནས་བསྟན་བཅོས་བརྩམ་པར་བྱ་ཞེས་བདེ་བར་གཤེགས་པ་རྫོགས་པའི་སངས་རྒྱས་ཀྱི་ཐུགས་སྲས་བྱང་ཆུབ་སེམས་དཔའ་རྣམས་ཀྱི་སྡོམ་པ་ལ་འཇུག་པ་ནི་ཞེས་པ་སྟེ།  སྡོམ་པ་ནི་ཉེས་སྤྱོད་མི་མཐུན་པའི་ཕྱོགས་རྣམས་ལ་ལུས་ངག་ཡིད་ཀྱི་སྒོ་གསུམ་སྡོམ་ནས་འཇུག་ཏུ་མི་བཅུག་པའི་དོན། མདོར་ན་བྱང་ཆུབ་སེམས་དཔས་སེམས་བསྐྱེད་ཀྱི་མི་མཐུན་པའི་ཕྱོགས་ཐམས་ཅད་ཚུལ་བཞིན་དུ་སྤོང་བར་དམ་བཅས་པའི་སྤོང་སེམས་དེ་ཉིད་ནི་སྡོམ་པའི་ངོ་བོ་ཡིན། དབྱེ་ན། ཉེས་སྤྱོད་སྡོམ་པའི་ཚུལ་ཁྲིམས། དགེ་བའི་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་ཏེ། ཚུལ་ཁྲིམས་རྣམ་པ་གསུམ་ནི་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པའམ་རྒྱལ་སྲས་ཀྱི་སྡོམ་པ་ཞེས་བྱ་བ་བསླབ་བྱ་ཉམས་སུ་བླང་བྱ་ཡིན་ལ། དེ་ལ་ཚུལ་བཞིན་དུ་འཇུག་པའམ་ཞུགས་པ་དང་། ཉམས་སུ་བླངས་པའི་ཐབས་གང་ཡིན་པ་དེ་ཉིད་ནི། ལུང་བཞིན་ཞེས་པ་སྟེ། ཞི་བ་ལྷ་ཁོང་གིས་རང་དགར་རྩོམ་པའམ་བཤད་པ་མ་ཡིན་པར་རྫོགས་པའི་སངས་རྒྱས་ཀྱི་བཀའ་ལས་བྱུང་པའི་ལུང་བཞིན་དུ་བཤད་པའམ་བརྗོད་པར་བྱའོ། ། འོ་ན་སངས་རྒྱས་ཀྱིས་གསུངས་ཟིན་པ་སྟེ། གདུལ་བྱ་སེམས་ཅན་རྣམས་ཀྱི་ཁམས་དང་མོས་པ། བསམ་པའི་བྱེ་བྲག་དང་མཐུན་པའི་ཆོ་འཕྲུལ་རྣམ་པ་གསུམ་གྱི་སྒོ་ནས་བསྟན་ཟིན་པ་ཡིན་པས། ཞི་བ་ལྷས་ཡང་བསྐྱར་དུ་བཤད་པ་ལ་དགོས་མེད་དུ་འགྱུར་ཞེ་ན། དེ་ཡང་དགོས་པ་མེད་པར་མི་འགྱུར་བའི་དོན་ནི། མདོར་བསྡུས་ནས་ནི་ཞེས་པ་སྟེ། སངས་རྒྱས་ཀྱི་བཀའ་ནི་ཤིན་ཏུ་རྒྱ་ཆེ་ཞིང་ལུང་གྲངས་མང་བ། མན་ངག་གཏིང་ཟབ་པ་ཡིན་པས་རྗེས་འཇུག་གི་གདུལ་བྱ་རྣམས་ཀྱིས་ལས་སླ་པོར་རྟོགས་པར་མི་ནུས་པས་ན། མི་གསལ་བ་གསལ་བར་བྱེད་པ་དང༌། འཁྲུགས་པ་གོ་རིམས་སུབསྡེབས་པ་དང༌། འཐོར་བ་རྣམས་ཚུར་བསྡུས་ནས། མདོར་བསྡུས་པའི་ཚུལ་གྱི་སྒོ་ནས་སྐབས་འདིར་ཁོང་གིས་བརྗོད་པའམ་བཤད་པར་བྱ་ཞེས་གསུངས་ཏེ། བསྟན་བཅོས་རྩོམ་པར་དམ་བཅའ་བ་མཛད་པའོ། །དེའི་དགོས་པ་ནི། རྩོམ་པ་མཐར་ཕྱིན་པའི་ཆེད་དུ་སྟེ། དེ་ཡང་། “དམ་པས་ཁས་འཆེ་མང་པོ་མི་བྱ་སྟེ། །གལ་ཏེ་དཀའ་བས་ཁས་ཤིག་བླངས་གྱུར་ན། །རྡོ་ལ་རི་མོ་བྲིས་པ་ཇི་བཞིན་དུ། །འཆི་ཡང་གཞན་དུ་འདོར་བར་མི་བགྱིད་དོ། །”ཞེས་གསུངས་པ་དང་ཆོས་མཚུངས། དེ་ལྟར་ན་བསྟན་བཅོས་རྩོམ་པ་དམ་བཅས་པའི་ཞར་ལ་བསྟན་བཅོས་ཀྱི་དགོས་སོགས་ཆོས་བཞི་ཡང་བསྟན་ཏེ། མདོར་ན་རྟོགས་ལྡན་གྱི་གང་ཟག་གིས་དོན་མི་འགྱུར་གྱི་ཐེ་ཚོམ་སྟེ། བརྗོད་བྱ་མེད་པ་བྱ་རོག་སོ་རྟོག་གི་བསྟན་བཅོས་ལྟ་བུ། དགོས་པ་མེད་པ་མ་བག་མར་ལེན་པའི་བསྟན་བཅོས་ལྟ་བུ། ཉིང་དགོས་མེད་པ་འཇོག་པོའི་གཙུག་གི་ནོར་བུ་ལེན་པའི་བསྟན་བཅོས་ལྟ་བུ། འབྲེལ་བ་མེད་པ་ཕྱུགས་བསད་ནས་མཆོད་སྦྱིན་བྱེད་དེ་ཐར་པ་དོན་དུ་གཉེར་བའི་བསྟན་བཅོས་ལྟ་བུ་མ་ཡིན་ནམ་སྙམ་པའི་ཐེ་ཚོམ་རྣམ་པ་བཞི་པོ་དེ་བཟློག་ནས། དོན་འགྱུར་གྱི་ཐེ་ཚོམ་བཞི་པོ་བསྐྱེད་པ་སྟེ། བསྟན་བཅོས་འདིའི་བརྗོད་བྱ་ནི།བདེ་གཤེགས་སྲས་ཀྱི་སྡོམ་ལ་ཞེས་པ། བསམ་པ་བྱང་ཆུབ་མཆོག་ཏུ་ཐུགས་བསྐྱེད། སྦྱོར་བ་ཕ་རོལ་ཏུ་ཕྱིན་པ་དྲུག་གི་ཉམས་ལེན་ལ་ཚུལ་བཞིན་དུ་འཇུག་པར་བྱ་བ་དེ་བསྟན་བཅོས་འདིའི་བརྗོད་བྱ་ཡིན་ལ། དགོས་པ་ནི། བསྟན་བཅོས་འདི་ལ་ཉན་བཤད་ཐོས་བསམ་མཛད་པའི་གནས་སྐབས་ན་བྱང་ཆུབ་མཆོག་ཏུ་སེམས་ཇི་ལྟ་བུའི་སྒོ་ནས་བསྐྱེད་པ་དང༌། དེའི་ཉམས་ལེན་ཚུལ་ཇི་ལྟ་བུའི་སྒོ་ནས་འཇུག་པར་བྱ་དགོས་པའི་ཚུལ་རྟོགས་པའམ་མཁྱེན་པ་སྟེ་གནས་སྐབས་ཀྱི་དགོས་པ་ཡིན་པ་དང༌། དེ་ལྟ་བུའི་ལམ་ལ་འཇུག་པའམ་ཉམས་ལེན་མཛད་པས་མཐར་ཐུག་གི་ཉིང་དགོས་ཀྱི་དབང་དུ་བྱེད་ན། ས་དང་པོ་ཆོས་ཉིད་བདག་མེད་པའི་གནས་ལུགས་མངོན་སུམ་དུ་རྟོགས་པ་ནས་བཟུང་སྟེ་མཐར་ཐུག་སངས་རྒྱས་ཀྱི་གོ་འཕང་ཐོབ་པར་འགྱུར་བ་སྟེ། མདོར་ན་བདེ་གཤེགས་ཆོས་ཀྱི་སྐུ་མངའ་ཞེས་བྱ་བས་བསྟན་པའི་བསྟན་དོན་དེ་མཐར་ཐུག་དོན་དུ་གཉེར་བྱའམ་བརྗོད་བྱ་མཐར་ཐུག་པ་དང༌། ཉིང་དགོས་ཡིན་པར་བསྟན་ཏེ། དེ་དག་བརྗོད་བྱ་ལ་བརྟེན་ནས་དགོས་པ། དགོས་པ་ལ་བརྟེན་ནས་ཉིང་དགོས་སམ་དགོས་པའི་དགོས་པ། དེ་དག་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྱུང་བ་ནི་ཐབས་དང་ཐབས་ལས་བྱུང་པའི་འབྲེལ་བ་ཞེས་བྱ་བ་སྟེ། དེ་ལྟར་ན་བསྟན་བཅོས་ཀྱི་དགོས་སོགས་ཆོས་བཞི་ཡང་ཞར་ལ་བསྟན་པར་མཛད་པ་ཡིན་ནོ། །
                   
ཁེངས་པ་སྐྱུང་བ། གསུམ་པ་ཁེངས་པ་སྐྱུང་བ་ནི། སྔོན་ཆད་མ་བྱུང་བ་ཡང་འདིར་བརྗོད་མེད། །སྡེབ་སྦྱོར་མཁས་པའང་བདག་ལ་ཡོད་མིན་ཏེ། །དེ་ཕྱིར་གཞན་དོན་བསམ་པའང་བདག་ལ་མེད། །རང་གི་ཡིད་ལ་སྒོམ་ཕྱིར་ངས་འདི་བརྩམས། །ཞེས་པ་ནི། བསྟན་བཅོས་བྱང་ཆུབ་སེམས་དཔའི་སྤྱོད་འཇུག་འདིའི་བརྗོད་བྱ་ལ། སྔོན་རྫོགས་པའི་སངས་རྒྱས་ཀྱི་བཀའ་ལས་མ་བྱུང་པའམ། བཀའི་དགོངས་འགྲེལ་མཛད་པའི་སློབ་དཔོན་ཀླུ་སྒྲུབ་ཡབ་སྲས་དང་། ཐོགས་མེད་སྐུ་མཆེད་ལ་སོགས་པའི་གསུང་རབ་རྣམས་ལས་ཀྱང་མ་བྱུང་པ་ལྟ་བུའི་བརྗོད་བྱ་ཁྱད་པར་ཅན་སྐབས་འདིར་བརྗོད་པར་བྱ་བ་ཡང་མིན་ལ་ཞེས་པའི་དོན་དང༌། དེ་ལས་གཞན་བཀའ་དང་བསྟན་བཅོས་ཀྱི་བརྗོད་བྱ་ཡང་ཚིག་གི་སྒོ་ནས་སྡེབ་སྦྱོར་ཤིན་ཏུ་མཁས་པ། སྙན་པོའི་སྒོ་ནས་སྤེལ་བར་མཛད་པ་ཆོས་རྒྱལ་དགེ་བའི་དབང་པོས་མཛད་པའི་སྐྱེ་རབས་དཔག་བསམ་ཁྲི་ཤིང་ལྟ་བུའམ། སློབ་དཔོན་དཔའ་བོས་མཛད་པའི་སྐྱེ་རབས་སོ་བཞི་པ་ལྟ་བུའི་ཚིག་སྙན་སྡེབ་སྦྱོར་ལ་མཁས་པའི་རྣམ་པར་འགྱུར་བའམ་སྙན་པོ་དེ་འདྲ་ཡང་ཞི་བ་ལྷ་བདག་ལ་ཡོད་པ་མ་ཡིན་ཏེ། ཞེས་རྒྱུ་མཚན་དེ་ཉིད་ཀྱི་ཕྱིར་ན་ཁོང་གི་བསྟན་བཅོས་འདི་ཉིད་ཀྱིས་མ་འོངས་པ་ན་སངས་རྒྱས་ཀྱི་བཀའ་དང་དགོངས་འགྲེལ་གྱི་བསྟན་བཅོས། ཀླུ་སྒྲུབ་ཡབ་སྲས་དང༌། ཐོགས་མེད་སྐུ་མཆེད་རྣམས་ཀྱིས་མཛད་པའི་གསུང་རབ་དེ་དག་ལས་གཞན་དོན་རྒྱ་ཆེ་བ་ཞིག་འབྱུང་ཡོང་བསམ་པའི་བསམ་པ་དེ་འདྲའང་ཞི་བ་ལྷ་བདག་ལ་མེད་ཅེས་པའི་དོན་ནོ། །

སྤྲོ་བ་བསྐྱེད་པ། བཞི་པ་སྤྲོ་བ་བསྐྱེད་པ་ནི། འོ་ན་བསྟན་བཅོས་འདི་རྩོམ་པ་མི་རིགས་སོ་ཞེ་ན། དེ་ཡང་མ་ཡིན་པར་ཞི་བ་ལྷ་རང་གི་ཡིད་ལའམ་སེམས་ལ་བསྟན་བཅོས་ཀྱི་བརྗོད་བྱ་བྱང་ཆུབ་ཀྱི་སེམས་དེ་སྒོམ་ནས་གོང་ནས་གོང་དུ་འཕེལ་བར་བྱ་བའི་ཕྱིར་དུ་ངས་བསྟན་བཅོས་འདི་ཉིད་བརྩམས་པ་ཡིན་ཞེས་པའི་དོན་ནོ། །དགེ་བ་སྒོམ་ཕྱིར་བདག་གི་དད་པའི་ཤུགས། །འདི་དག་གིས་ཀྱང་རེ་ཞིག་འཕེལ་འགྱུར་ལ། །བདག་དང་སྐལ་པ་མཉམ་པ་གཞན་གྱིས་ཀྱང་། །ཅི་སྟེ་འདི་དག་མཐོང་ན་དོན་ཡོད་འགྱུར། །ཞེས་པ་ནི། དེ་ལྟ་བུའི་དགེ་བ་རྨད་དུ་བྱུང་པ་བྱང་ཆུབ་ཀྱི་སེམས་དེ་སྒོམ་ནས་གོང་ནས་གོང་དུ་འཕེལ་བའི་ཕྱིར་དུ་འདི་བརྩམས་ན་ཞི་བ་ལྷ་བདག་གི་དད་པའི་ཤུགས་ཏེ་མཆོག་གསུམ་ལ་དང་བའི་དད་པ། ལས་འབྲས་ལ་ཡིད་ཆེས་པའི་དད་པ། ཐར་པ་དང་ཐམས་ཅད་མཁྱེན་པའི་གོང་འཕང་ལ་འདོད་པའི་དད་པའི་ཤུགས་དེ་ཉིད། བསྟན་བཅོས་བརྩམས་པ་འདི་དག་གིས་ཀྱང་རེ་ཞིག་སྟེ་ཅི་རིགས་པར་གོང་ནས་གོང་དུ་འཕེལ་བ་ཉིད་དུའང་འགྱུར་ལ། གཞན་གྱི་དོན་གཏན་ནས་མི་འབྱུང་བ་ཡང་མ་ཡིན་ཏེ། ཞི་བ་ལྷ་བདག་དང་རྟོགས་པ་སྐལ་བ་མཉམ་པ། རྗེས་འཇུག་གི་གདུལ་བྱ་གཞན་རྣམས་ཀྱིས་ཀྱང་ཅི་སྟེ་སྤྱོད་འཇུག་གི་གཞུང་འདིའི་བརྗོད་བྱ་དག་མིག་གིས་མཐོང་ཞིང་ཡིད་ཀྱིས་རྟོགས་ངེས་ན། གནས་སྐབས་དང་མཐར་ཐུང་གི་དོན་རྣམས་དགོས་པ་ཅི་རིགས་པ་ཡོད་པར་འགྱུར་རོ་ཞེས་པའོ། །

བརྩམ་བྱ་བསྟན་བཅོས་ལུས་ཀྱི་རང་བཞིན་དངོས། གཉིས་པ་བརྩམ་བྱ་བསྟན་བཅོས་ལུས་ཀྱི་རང་བཞིན་དངོས་བཤད་པ་ལ། བྱང་ཆུབ་མཆོག་ཏུ་སེམས་མ་བསྐྱེད་པ་སྐྱེད་པར་བྱེད་པའི་ལེའུ་གསུམ། སྐྱེས་པ་མི་ཉམས་པར་བྱེད་པའི་ལེའུ་གསུམ། མི་ཉམས་པ་གོང་ནས་གོང་དུ་སྤེལ་བའི་ལེའུ་གསུམ། དེ་ལྟར་སྤེལ་བའི་འབྲས་བུ་གཞན་དོན་དུ་བསྔོ་བའི་ལེའུ་དང་བཅས་ཏེ་ལེའུ་བཅུ་ཡོད་པ་ལས། དང་པོ་ལ་ཡང་། བྱང་ཆུབ་སེམས་བསྐྱེད་ཀྱི་ཕན་ཡོན་བསྟན་པ་དང༌། མི་མཐུན་ཕྱོགས་སྡིག་པ་བཤགས་པ་དང་། མཐུན་ཕྱོགས་བྱང་སེམས་ཡོངས་སུ་བཟུང་བ་སྟེ་ལེའུ་གསུམ་ལས། 
 
ལེའུ་དང་པོ། བྱང་ཆུབ་སེམས་བསྐྱེད་ཀྱི་ཕན་ཡོན་བསྟན་པའི་ལེའུ། དང་པོ་བྱང་ཆུབ་སེམས་བསྐྱེད་ཀྱི་ཕན་ཡོན་བསྟན་པའི་ལེའུ་ལ་གཉིས་ཏེ།  ལེའུའི་གཞུང་དང་།  ལེའུའི་མཚན་བསྟན་པའོ། ། དང་པོ་ལ་བྱང་ཆུབ་སེམས་བསྐྱེད་ཀྱི་རྟེན་བཤད་པ་དང༌། ཕན་ཡོན་དངོས་བཤད་པའོ།། དང་པོ་བྱང་ཆུབ་སེམས་བསྐྱེད་ཀྱི་རྟེན་ལ། ལུས་རྟེན་རྙེད་པར་དཀའ་བའི་ཚུལ་དང་། སེམས་རྟེན་སྐྱེ་བར་དཀའ་བའི་ཚུལ་ལོ།།
                          
ལུས་རྟེན་རྙེན་པར་དཀའ་བའི་ཚུལ། དང་པོ་ནི། དལ་འབྱོར་འདི་ནི་རྙེད་པར་ཤིན་ཏུ་དཀའ། །སྐྱེས་བུའི་དོན་སྒྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་མ་བསྒྲུབས་ན། །ཕྱིས་འདི་ཡང་དག་འབྱོར་བར་ག་ལ་འགྱུར། །ཞེས་པ་ནི།  དལ་འབྱོར་ཞེས་པའི་དལ་བ་ནི་འགལ་རྐྱེན་མི་ཁོམས་པའི་གནས་བརྒྱད་ལས་དལ་བས་ན་དལ། མཐུན་རྐྱེན་འབྱོར་བ་བཅུ་ཚང་བས་ནས་འབྱོར་ཞེས་པ་སྟེ། དེ་ཡང་ཅུང་ཟད་རྒྱས་པར་དབྱེ་ན། “དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདི་དག་མི་ཁོམས་བརྒྱད། །”ཅེས་གསུངས་པ་ལྟར། དམྱལ་བ་རྣམས་ནི་ཚ་གྲང་གི་སྡུག་བསྔལ་གྱིས་མནར་བ་དང༌། ཡི་དྭགས་རྣམས་ནི་བཀྲེས་སྐོམ་གྱི་སྡུག་བསྔལ་གྱིས་དུས་འདའ་བ་དང༌། དུད་འགྲོ་རྣམས་ནི་བླུན་རྨོངས་བཀོལ་སྤྱོད་ཀྱིས་གཡེང་བ་དང༌། ཚེ་རིང་གི་ལྷ་རྣམས་ནི་འདུ་ཤེས་མེད་པའམ་འདོད་ཡོན་གྱིས་གཡེང་བ་དང་ཏིང་ངེ་འཛིན་གྱི་ངང་དུ་གཡེང་བ་སོགས་ཏེ། དེ་ལྟར་ན་མིར་མ་གྱུར་པའི་འགྲོ་བ་བཞི་པོ་དེ་དག་ཀྱང་ཆོས་བྱེད་པ་ལ་མི་དལ་བའམ་མི་ཁོམས་པ་ཞེས་བྱ་བ་དང༌། ཡང་མི་གྱུར་པའི་འགྲོ་བ་ལ་ཀླ་ཀློར་ཞེས་བྱ་བ་ཡུལ་མཐའ་འཁོབ་ཏུ་སྐྱེས་པ་དེ་རྣམས་ནི་སངས་རྒྱས་ཀྱི་བསྟན་པ་ལ་དད་པའི་སྒོ་ནས་འཇུག་མི་ཤེས་པ་དང༌། དཀོན་མཆོག་གསུམ་དང༌། ལས་རྒྱུ་འབྲས་དང༌། སྐྱེ་བ་སྔ་ཕྱི་མེད་པར་ལྟ་བའི་ལོག་ལྟ་ཅན་རྣམས་ནི་རྒྱུད་ལོག་ལྟས་བསླད་པ་ཡིན་པ་དང༌། སངས་རྒྱས་ཀྱིས་སྟོང་པ་སྟེ་སངས་རྒྱས་སྔ་མའི་བསྟན་པ་ནུབ་ཟིན་པ། སངས་རྒྱས་རྗེས་མ་མ་བྱོན་པའི་བར་ན་ནི་སངས་རྒྱས་ཀྱི་བསྟན་པ་གཏན་ནས་མེད་པ་ཡིན་པས་ཆོས་སྒྲུབ་པའི་ཆ་རྐྱེན་མེད་པ་དང༌། ལྐུགས་པ་ཞེས་པ་ངག་ལྐུགས་པ་དང་། སེམས་ཅི་ཡང་མི་ཤེས་པའི་ལྐུགས་པ་སྟེ། དེ་ལྟར་ན་མིར་གྱུར་པའི་ཆོས་སྒྲུབ་པ་ལ་མི་ཁོམ་པའམ་མི་དལ་བ་རྣམ་པ་བཞི་སྟེ། དེ་ལྟར་ན་ཆོས་སྒྲུབ་པའི་འགལ་རྐྱེན་མི་ཁོམས་པའི་གནས་བརྒྱད་དམ་མི་དལ་བའི་གནས་བརྒྱད་པོ་དེ་ལས་ཐར་བས་ན་དལ་ཞེས་བྱ་བའི་དོན་ནོ། ། འབྱོར་པ་ཞེས་པ་སྟེ། ཆོས་སྒྲུབ་པའི་མཐུན་རྐྱེན་དེ་ཡང་རང་འབྱོར་ལྔ་དང་གཞན་འབྱོར་ལྔའོ། ། དེ་ལས་དང་པོ་མཐུན་རྐྱེན་རང་རྒྱུད་ནས་གཙོ་བོར་ཚང་དགོས་པའི་རང་འབྱོར་རྣམ་པ་ལྔ་ནི། “མིར་གྱུར་དབུས་སྐྱེས་དབང་པོ་ཚང༌། །ལས་མཐའ་མ་ལོག་གནས་ལ་དད། །ཅེས་གསུངས་པ་ལྟར། ད་ལྟ་རང་ཅག་རྣམས་མིའི་ལུས་རྟེན་ཐོབ་པར་གྱུར་པས་ལུས་རྟེན་ཁྱད་པར་ཅན་གྱི་འབྱོར་པ། མིག་ལ་སོགས་པའི་དབང་པོ་ཚང་བས་དབང་པོའི་ཡོན་ཏན་གྱི་འབྱོར་པ། ཕ་བསད་པ། མ་བསད་པ་ལ་སོགས་པའི་ལས་ངན་པའི་མཐའ་མ་ལོག་པས་ན་རང་གི་སྐལ་བའི་འབྱོར་པ་དང་། ཆོས་དར་བའི་ཡུལ་དབུས་སུ་སྐྱེས་པས་ན་ཡུལ་གྱི་འབྱོར་པ། དད་པ་བྱ་བའི་གནས་སངས་རྒྱས་ཀྱི་བསྟན་པ་ལ་དད་པ་དང་བཅས་རང་རྒྱུད་དད་པའི་འབྱོར་པ་སྟེ་རྣམ་པ་ལྔ་པོ་དེ་ཉིད་ཀྱང་ཚང་ལ། ཡང་མཐུན་རྐྱེན་གཞན་རྒྱུད་ནས་གཙོ་བོར་ཚང་དགོས་པའི་གཞན་འབྱོར་རྣམ་པ་ལྔ་ནི།“སངས་རྒྱས་བྱོན་དང་དེས་ཆོས་གསུངས། །བསྟན་པ་གནས་དང་དེའི་རྗེས་འཇུག །གཞན་ཕྱིར་སྙིང་ནི་བརྩེ་བའོ། །ཞེས་གསུངས་པ་ལྟར། ད་ལྟ་སངས་རྒྱས་ཤཱཀྱ་ཐུབ་པ་འཇིག་རྟེན་དུ་བྱོན་པའི་དུས་ཡིན་པས་ན་སངས་རྒྱས་བྱོན་པ་དང་། སངས་རྒྱས་བྱོན་པས་མ་ཟད་སངས་རྒྱས་དེས་གདུལ་བྱ་རིགས་ཅན་གསུམ་སོགས་ལ་ཡུལ་ཝཱ་རཱ་ཎ་སཱི་སོགས་སུ་ཆོས་སྡེ་སྣོད་གསུམ་སོགས་ཅི་རིགས་པ་གསུངས་པར་མཛད་པས་ཆོས་གསུངས་པ་དང༌། ཆོས་སངས་རྒྱས་ཀྱི་བསྟན་པ་དེ་ད་ལྟ་ནུབ་མ་ཟིན་པར་འཇིག་རྟེན་ན་གནས་ཡོད་པས་ན་བསྟན་པ་གནས་པའི་འབྱོར་པ་དང༌། བསྟན་པ་གནས་ཡོད་པ་དེའི་རྗེས་སུ་རང་ཉིད་ཀྱང་ཞུགས་ཏེ་འཇུག་པ་ཡིན་པས་བསྟན་པའི་རྗེས་སུ་འཇུག་པའི་འབྱོར་པ་དང༌། བསྟན་པའི་རྗེས་སུ་ཞུགས་ནས་གཞན་ལ་སྙིང་བརྩེ་བའི་དགེ་བའི་བཤེས་གཉེན་ལམ་སྟོན་མཁན་དེ་འདྲ་ནི་ཆོས་སྒྲུབ་པའི་སྦྱིན་བདག་དང་བཅས་པ་ཡིན་པས་གཞན་ཕྱིར་སྙིང་ནི་བརྩེ་བ་ཞེས་པའི་མཐུན་རྐྱེན་གཞན་རྒྱུད་ནས་གཙོ་བོར་ཚང་དགོས་པའི་གཞན་འབྱོར་རྣམ་པ་ལྔ་པོ་དེ་ཡང་ཚང་། དེ་ལྟར་ན་འགལ་རྐྱེན་མི་ཁོམས་པའི་གནས་བརྒྱད་ལས་ཀྱང་ཐར། མཐུན་རྐྱེན་ཆོས་སྒྲུབ་པའི་འབྱོར་པ་རྣམ་པ་བཅུ་པོ་དེ་ཉིད་ཀྱང་ཚང་བས་ན། དལ་འབྱོར་གྱི་ཆོས་བཅོ་བརྒྱད་ཅེས་བྱ་བ་ཚང་བ་དེ་མི་ལུས་ཁྱད་པར་ཅན་ནམ་ཆོས་ལྡན་གྱི་མི་ལུས་ཞེས་བྱ་བ་ཡིན་ལ། འདི་ཉིད་ནི་རྒྱུ་དང་། དཔེ་དང་། གྲངས་ཀྱི་སྒོ་ནས་ཤིན་ཏུ་རྙེད་པར་དཀའ་བ་ཡིན་པ་ལ། ད་ལྟ་ནི་རྙེད་པར་དཀའ་བའི་ཆོས་ལྡན་མི་ལུས་དལ་བརྒྱད་འབྱོར་བཅུ་ཚང་བ་རྙེད་པ་འདི་ནི་སྐྱེས་བུའི་དོན་སྒྲུབ་ནུས་ཀྱི་རང་བཞིན་ཡིན། སྐྱེས་བུ་ཞེས་པ་ནི་སྟོབས་དང་ནུས་པ་དང་ལྡན་པ་སྟེ། དོན་དུ་ལུས་རྟེན་འདིའི་ཐོག་ནས་གནས་སྐབས་མངོན་མཐོ་ལྷ་མིའི་གོ་འཕང་། མཐར་ཐུག་ངེས་ལེགས་ཐར་པ་དང་ཐམས་ཅད་མཁྱེན་པའི་གོ་འཕང་ཡང་སྒྲུབ་ནུས་པ་ཡིན་པས་ན། སྒྲུབ་ནུས་པའི་ལུས་རྟེན་ཁྱད་པར་ཅན་ཞིག་ད་ལྟ་ཐོབ་པར་གྱུར་པའམ་རྙེད་པའི་སྐབས་འདི་ཉིད་ལ། གལ་ཏེ་བདག་རང་དང་གཞན་ལ་ཕན་ངེས་ཅན་གྱི་དམ་པའི་ཆོས་གཤའ་མ་རྣམ་པར་དག་པ་ཞིག་སྒྲུབ་དགོས་པ་མ་གཏོགས། དེ་མ་སྒྲུབ་ནས་ཚེའི་མཐར་གཏུགས་ནས་ཤི་སོང་ན་སྐྱེ་བ་ཕྱི་མ་ལ། དམྱལ་བ་དང་ཡི་དྭགས། དུད་འགྲོ་སོགས་སུ་སྐྱེ་བ་བླངས་ནས་དེའི་སྐབས་སུ་དལ་བརྒྱད་འབྱོར་བཅུ་ཚང་བའི་ཆོས་ལྡན་གྱི་མི་ལུས་འདི་ལྟ་བུ་ཐོབ་པ་ཤིན་ཏུ་དཀའ་བར་འགྱུར་བ་ཡིན། དེས་ན་ཆོས་ལྡན་གྱི་ལུས་འདི་ལྟ་བུ་ཡང་དག་པར་ཐོབ་པར་ག་ལ་འགྱུར་ཏེ་མི་འགྱུར་བ་ཡིན་པ་རྒྱུ་མཚན་དེའི་ཕྱིར་ན། ད་ལྟའི་ཆོས་ལྡན་གྱི་མི་ལུས་ཁྱད་པར་ཅན་རྙེད་པའམ་ཐོབ་པའི་སྐབས་འདི་ཉིད་ལ་རང་དང་གཞན་ལ་ཕན་ངེས་ཀྱི་དམ་པའི་ཆོས་གཤའ་མ་རྣམ་པར་དག་པ་ཞིག་ཚུལ་བཞིན་དུ་བསྒྲུབ་པར་བྱ་དགོས་ཞེས་བྱ་བ་དེས་ལུས་རྟེན་རྙེད་པར་དཀའ་བའི་ཚུལ་བསྟན་ཏོ།།

སེམས་རྟེན་སྐྱེ་བ་དཀའ་བའི་ཚུལ། གཉིས་པ་སེམས་རྟེན་སྐྱེ་བར་དཀའ་བའི་ཚུལ་བསྟན་པ་ནི། ཇི་ལྟར་མཚན་མོ་མུན་ནག་སྤྲིན་རུམ་ན། །གློག་འགྱུ་སྐད་ཅིག་རབ་སྣང་སྟོན་པ་ལྟར། །དེ་བཞིན་སངས་རྒྱས་མཐུ་ཡིས་བརྒྱ་ལམ་ན། །འཇིག་རྟེན་བསོད་ནམས་བློ་གྲོས་ཐང་འགའ་འབྱུང་། །ཞེས་པ་ནི། དཔེ་ཇི་ལྟར་ན། ཉི་མ་མེད་པའི་མཚན་མོ། ཟླ་བ་མེད་པའི་མུག་ནག སྐར་མ་མེད་པའི་སྤྲིན་རུམ་ན་གློག་འགྱུ་བྱུང ན་དུས་སྐད་ཅིག་ཙམ་ལ་ཡུལ་རི་ར་བ། བྲག་ཁང་ཁྱིམ། སེམས་ཅན་ལ་སོགས་པ་གསལ་ཙམ་དུ་རབ་ཏུ་སྣང་བ་བསྟན་པ་ལྟར་དུ། ད་ལྟ་སོ་སོའི་སྐྱེ་བོ་ཐ་མལ་པ་བདག་ཅག་གི་རྒྱུད་ན་སངས་རྒྱས་ཀྱི་རྣམ་མཁྱེན་གྱི་ཡེ་ཤེས་ཉི་མ་ལྟ་བུ་དེ་ཡང་མེད་པས་མཚན་མོ་ལྟ་བུ་དང་། བྱང་སེམས་འཕགས་པའི་རྒྱུད་ཀྱི་བདག་མེད་རྟོགས་པའི་ཡེ་ཤེས་ཟླ་བ་ལྟ་བུ་ཡང་མེད་པས་མུན་ནག་འདྲ་བ། བྱང་སེམས་ཚོགས་སྦྱོར་བའི་བདག་མེད་དོན་སྤྱིའི་ཚུལ་གྱི་སྒོ་ནས་རྟོགས་པའི་བློ་སྐར་མ་ལྟ་བུ་མེད་པས་ན་སྤྲིན་རུམ་ལྟ་བུ། ཡང་ན་སངས་རྒྱས་ཀྱི་ཡེ་ཤེས་ཉི་མ་ལྟ་བུ་མེད་པས་མཚན་མོ་ལྟ་བུ། བྱང་སེམས་ཀྱི་ཡེ་ཤེས་ཟླ་བ་ལྟ་བུ་མེད་པས་མུན་ནག་ལྟ་བུ། ཉན་རང་གི་བློ་སྐར་མ་ལྟ་བུ་མེད་པས་སྤྲིན་རུམ་ན་ཞེས་པ་དེ་ལྟ་བུའི་སྐབས་དེ་ལ་སངས་རྒྱས་ཀྱི་མཐུའམ་བྱིན་རླབས་ཀྱི་སྟོབས་ཀྱིས་བརྒྱ་ལམ་ན་ཞེས་པ་བརྒྱ་ལ་ལན་གཅིག སྟོང་ལ་ལན་གཉིས་ཙམ་དུ་འཇིག་རྟེན་པ་སོ་སོའི་སྐྱེ་བོ་བདག་ཅག་ལྟ་བུའི་རྒྱུད་ན་བསོད་ནམས་ཀྱི་བློ་གྲོས་ཞེས་པ་སྟེ། སེམས་ཅན་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པའི་སྨོན་སེམས་ཙམ་དང་འཇུག་སེམས་ཙམ་གྱི་བློ་དེའང་བསོད་ནམས་ཀྱི་བློ་གྲོས་ཡིན་པས་དེ་ལྟ་བུ་ནི་ཐང་འགའ་རེ་ཙམ་མ་གཏོགས་འབྱུང་མི་སྲིད་པ་ལྟ་བུ་ཤིན་ཏུ་འབྱུང་བར་དཀའ་བའམ་སེམས་རྟེན་སྐྱེ་བར་དཀའ་བའི་ཚུལ་ཡིན་པས། དེའི་ཚུལ་ལ་བསམ་ན་བྱང་ཆུབ་ཀྱི་སེམས་ཅུང་ཟད་རྙེད་པ་ཡིན་ན། ཡང་ནས་ཡང་དུ་དེ་ལ་གོམས་ཤིང་འདྲིས་པར་བྱ་དགོས་ཞེས་པའི་དོན། གཞུང་དེས་ལུས་རྟེན་རྙེད་པར་དཀའ་བའི་ཚུལ་དང་། སེམས་རྟེན་སྐྱེ་བར་དཀའ་བའི་ཚུལ་གཉིས་པོ་དེ་བསྟན་ཟིན་ནོ། །

བྱང་ཆུབ་སེམས་བསྐྱེད་ཀྱི་ཕན་ཡོན་དངོས་བསྟན་པ། དེའི་རྗེས་སུ། བྱང་ཆུབ་སེམས་བསྐྱེད་ཀྱི་ཕན་ཡོན་དངོས་བསྟན་པ་ལ། སེམས་བསྐྱེད་སྤྱིའི་ཕན་ཡོན་དང༌། སྨོན་འཇུག་སོ་སོའི་ཕན་ཡོན། སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བའི་ཡོན་ཏན་བརྗོད་པའོ། །

སེམསབསྐྱེད་སྤྱིའི་ཕན་ཡོན། དང་པོ་ལ་ཡང་། དགེ་བ་གཞན་ལས་ཁྱད་པར་དུ་འཕགས་པའི་ཕན་ཡོན་དང༌། མིང་དོན་གནས་འགྱུར་བའི་ཕན་ཡོན་དང་། ཕན་ཡོན་དཔེའི་སྒོ་ནས་བསྟན་པར་བྱ་བའོ།། དང་པོ་ནི། དེ་ལྟས་དགེ་བ་ཉམ་ཆུང་ཉིད་ལ་བརྟག །སྡིག་པ་སྟོབས་ཆེན་ཤིན་ཏུ་མི་བཟད་པ། །དེ་ནི་རྫོགས་པའི་བྱང་ཆུབ་སེམས་མིན་པ། །དགེ་གཞན་གང་གིས་ཟིལ་གྱིས་གནོན་པར་འགྱུར། །ཞེས་པ་ནི། གོང་དུ་བཤད་པ་རྒྱུ་མཚན་དེ་ལྟ་བས་ན་གནས་སྐབས་མངོན་མཐོ་དང༌། མཐར་ཐུག་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པའི་དངོས་རྒྱུ་དགེ་བ་ཞེས་བྱ་བ་དེ་ནི་ཤིན་ཏུ་ཉམ་ཆུང་ཞིང་སྟོབས་དམན་པ་ཉིད་དུ་གྱུར་པ་ཡིན་པ་ལ། དུས་རྟག་ཏུ་ངན་སོང་དུ་སྐྱེད་པ་བྱེད་པའི་སྡིག་པ་མི་དགེ་བ་སྲོག་གཅོད་པ་དང༌། མ་བྱིན་པར་ལེན་པ། འདོད་པས་ལོག་པར་གཡེམ་པ་ལ་སོགས་པ་དེ་དག་ནི་ཤིན་ཏུ་སྟོབས་ཆེན་པོ་དང་ནུས་པ་ཤིན་ཏུ་མི་བཟད་པ་དང་ལྡན་པ་ཡིན་པས། དེ་ལྟ་བུའི་འཁོར་བ་དང་ངན་སོང་གི་དངོས་རྒྱུར་གྱུར་པའི་སྡིག་པ་དང་ཉེས་པ་དེ་དག་ཐམས་ཅད་སྤངས་ནས་ཟིལ་གྱིས་གནོན་དགོས་པ་ཡིན་ན། རྫོགས་པའི་བྱང་ཆུབ་ཀྱི་གོ་འཕང་དམ་པ་སྟེ་སེམས་ཅན་གཞན་དོན་དུ་བདག་གིས་ཅི་ནས་ཀྱང་འཐོབ་པར་བྱའོ་སྙམ་པའི་སྨོན་པ་དང་འཇུག་པའི་རང་བཞིན་བྱང་ཆུབ་ཀྱི་སེམས་བསྐྱེད་དེ་མ་ཡིན་པའི་དགེ་བ་གཞན་གང་གིས་ཟིལ་གྱིས་གནོན་པར་འགྱུར་ཏེ་གཏན་ནས་ཟིལ་གྱིས་གནོན་ནུས་པར་མི་འགྱུར་རོ། །

དེའི་འཐད་པར། བསྐལ་པ་དུ་མར་རབ་དགོངས་མཛད་པ་ཡི། །ཐུབ་དབང་རྣམས་ཀྱིས་འདི་ཉིད་ཕན་པར་གཟིགས། །འདི་ནི་ཚད་མེད་སྐྱེ་བོའི་ཚོགས་རྣམས་ཀྱིས། །བདེ་མཆོག་བདེ་བླག་ཉིད་དུ་ཐོབ་པར་བྱེད། །ཅེས་པ་ནི། དུས་ཀྱི་དབང་དུ་བྱས་ན་བསྐལ་པ་གྲངས་མེད་པ་གསུམ་ལ་སོགས་པ་དུ་མར་ཏེ་མང་པོ་ལ་སྡིག་པ་སྤོང་བར་བྱེད་པའི་གཉེན་པོ་གང་དྲགས་པའམ་གང་བཟང་བ་ལ་རབ་ཏུ་ཡང་ནས་ཡང་དུ་སྒོམ་ཞིང་བརྟག་དཔྱད་མཛད་པ་ཡི་ཐུབ་པ་རྣམས་ཀྱི་ནང་ནས་དབང་པོའང་མཆོག་ཏུ་གྱུར་པ་རྫོགས་པའི་སངས་རྒྱས་བཅོམ་ལྡན་འདས་དེ་དག་རྣམས་ཀྱིས་སྨོན་འཇུག་གི་བྱང་ཆུབ་སེམས་བསྐྱེད་འདི་ཉིད་ནི་ཕན་པར་ཏེ་སྡིག་པའི་གཉེན་པོ་ཤིན་ཏུ་བཟང་བ་དང་སྟོབས་ཆེ་བ་ཉིད་དུ་གཟིགས་ཤིང་། བྱང་ཆུབ་སེམས་བསྐྱེད་འདི་ཉིད་ཀྱིས་ནི་ཚད་མེད་ཅིང་གྲངས་མེད་པའི་སྐྱེ་བོའི་སྟེ་སེམས་ཅན་གྱི་ཚོགས་དེ་དག་རྣམས་ཀྱི་རྒྱུད་ན་བདེ་བ་ཐམས་ཅད་ཀྱི་མཆོག་ཏུ་གྱུར་པ་རྫོགས་པའི་སངས་རྒྱས་ཀྱི་གོ་འཕང་དམ་པ་དེ་དུས་བདེ་བླག་ཉིད་དུ་སྟེ་མྱུར་བ་ཉིད་དུ་ཐོབ་པར་བྱེད་ནུས་པ་ཡིན་པར་གསུངས། 

སྲིད་པའི་སྡུག་བསྔལ་བརྒྱ་ཕྲག་གཞོམ་འདོད་ཅིང་། །སེམས་ཅན་མི་བདེ་བསལ་བར་འདོད་པ་དང་། །བདེ་མང་བརྒྱ་ཕྲག་སྤྱོད་པར་འདོད་པས་ཀྱང་། །བྱང་ཆུབ་སེམས་ཉིད་རྟག་ཏུ་བཏང་མི་བྱ། །ཞེས་པ་ནི། དེ་ཡང་ཉན་ཐོས་དང་རང་སངས་རྒྱས་ལྟར་དུ་སྲིད་པ་ཁམས་གསུམ་འཁོར་བའི་སྐྱེ་བ་རྒ་བ་ན་བ་འཆི་བ་དང༌། ཚ་གྲང་བཀྲེས་སྐོམ་བླུན་རྨོངས་བཀོལ་སྤྱོད་ལ་སོགས་པའི་སྡུག་བསྔལ་བརྒྱ་ཕྲག་སྟོང་ཕྲག་མང་པོ་གཞོམ་པར་རམ་སྤོང་བར་འདོད་ཅིང་། ཡང་བྱང་ཆུབ་སེམས་དཔའ་རྣམས་ཀྱི་དགོངས་པ་ལྟར་དུ་ཕ་མར་གྱུར་པའི་སེམས་ཅན་ཐམས་ཅད་ཀྱི་ལུས་དང་སེམས་ལ་ཡོད་པའི་མི་བདེ་བ་སྡུག་བསྔལ་དེ་དག་ཐམས་ཅད་བསལ་བའམ་སྤོང་བར་འདོད་པ་དང་། དེ་ཡང་གནས་སྐབས་མངོན་མཐོ་ལྷ་མིའི་ལུས་རྟེན་ཐོག་ཏུ་ཚེ་རིང་བ་ནད་མེད་པ། ལོངས་སྤྱོད་ཆེ་བ། དབང་ཐང་ཡོད་པ་ལ་སོགས་པ་ལྟ་བུ། མཐར་ཐུག་ཐར་པ་དང་ཐམས་ཅད་མཁྱེན་པའི་ཟག་པ་མེད་པའི་བདེ་བ་སོགས་བདེ་བ་མང་པོ་བརྒྱ་ཕྲག་སྟོང་ཕྲག་མང་པོ་ལ་བདག་རང་དང་སེམས་ཅན་གཞན་རྣམས་ལོངས་སྤྱོད་པར་འདོད་པའི་གང་ཟག་དེ་ཉིད་ཀྱིས་ཀྱང་སྨོན་འཇུག་གི་བྱང་ཆུབ་སེམས་བསྐྱེད་འདི་ཉིད་ནི་དུས་རྟག་ཏུ་རང་གི་རྒྱུད་ནས་ཕར་གཏོང་བའམ་སྤང་བར་མི་བྱ་ཞེས་གསུངས།། 

<<<<<<< HEAD
གཉིས་པ་མིང་དོན་གནས་འགྱུར་བའི་ཕན་ཡོན་བསྟན་པ་ནི། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པའི་ཕྱག་བྱར་འགྱུར། །ཞེས་པ་ནི། གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱའམ་ཐོབ་པར་གྱུར་ན་ཅི་མ་རུང་སྙམ་པ་ལྟ་བུའི་སྨོན་པའི་བྱང་ཆུབ་ཀྱི་སེམས་ཙམ་དང་སྨོན་པ་སེམས་བསྐྱེད། དེ་ལྟ་བུའི་སངས་རྒྱས་ཀྱི་གོ་འཕང་འཐོབ་པར་བྱ་བའི་ཆེད་དུ་ལམ་ཕ་རོལ་ཏུ་ཕྱིན་པ་དྲུག་དང་བསྡུ་བའི་དངོས་པོ་བཞི་ལ་ཚུལ་བཞིན་དུ་འཇུག་པར་བྱ་ཞེས་པའམ་འཇུག་ནུས་ན་ཅི་མ་རུང་སྙམ་པ་ལྟ་བུ་འཇུག་སེམས་ཙམ་དང་འཇུག་པ་སེམས་བསྐྱེད་དེ། སྨོན་འཇུག་གི་བྱང་ཆུབ་ཀྱི་སེམས་དེ་གཉིས་རང་གི་རྒྱུད་ལ་དུས་སྐབས་འགའ་ཞིག་ལ་སྐྱེས་པར་གྱུར་པའམ་རྙེད་པར་གྱུར་ན། དེ་ནས་དེའི་དུས་ཚོད་སྐད་ཅིག་མ་གཅིག་གིས་དེ་སྔ་ཕན་ཆད་ཁམས་གསུམ་འཁོར་བའི་བཙོན་རར་ལྟ་བུའི་ནང་དུ་ལས་དང་ཉོན་མོངས་པ་ལྕགས་སྒྲོག་དང་ཐག་སྒྲོག་ལྟ་བུས་ཡང་ནས་ཡང་དུ་དམ་པོར་བསྡམས་པར་གྱུར་པའི་ཉམ་ཐག་པའི་འཁོར་བའི་སེམས་ཅན་ཐ་མལ་པ་གང་འདྲ་ཞིག་ཡིན་ན་ཡང་། དེ་རྣམས་བདེ་བར་གཤེགས་པ་རྫོགས་པའི་སངས་རྒྱས་ཀྱི་ཐུགས་སྲས་ཞེས་བྱ་བ་མིང་གི་སྒོ་ནས་ཀྱང་བརྗོད་པར་བྱ་སྟེ་མིང་འཕོ་བའི་ཡོན་ཏན་དང་། མིང་གཞན་དུ་འགྱུར་བས་མ་ཟད་དོན་ཡང་གནས་འགྱུར་བ་ཡིན་ཏེ། འཇིག་རྟེན་གྱི་ལྷ་ཚངས་པ་དང་བརྒྱ་བྱིན། སྟོང་འཁོར་ལོས་བསྒྱུར་བའི་རྒྱལ་པོ་དང་ཁམས་ཀྱི་རྒྱལ་ཕྲན་ལ་སོགས་པ། མདོར་ན་ལྷ་དང་མི་ལ་སོགས་པ་དང་ལྷ་མ་ཡིན་དངབཅས་པ་ཐམས་ཅད་ཀྱིས་ཀྱང་བྱང་ཆུབ་ཀྱི་སེམས་རྒྱུད་ལ་སྐྱེས་ཟིན་པར་གྱུར་པའི་སེམས་ཅན་སུ་འདྲ་ཞིག་ཡིན་ན་ཡང་། དེའི་ཡན་ལག་གི་དམན་ཆ་རྐང་པའི་མཐིལ་ལ་སྤྱི་བོའི་གཙུག་གི་ནོར་བུས་གཏུགས་ནས་ཕྱག་བྱ་བ་ཉིད་དུ་འགྱུར་བ་ཡིན་ཏེ། “གང་ལ་སེམས་ཀྱི་དམ་པ་རིན་ཆེན་དེ། །སྐྱེས་པ་དེ་ཡི་སྐུ་ལ་ཕྱག་འཚལ་ལོ། །”ཞེས་གསུངས་པ་ལྟ་བུའོ། །
    
གསུམ་པ་ཕན་ཡོན་དཔེའི་སྒོ་ནས་བསྟན་པ་ལ། དང་པོ། གསེར་འགྱུར་གྱི་རྩི་ཡི་དཔེའི་སྒོ་ནས་སངས་རྒྱས་ཐོབ་པར་བསྟན་པ་ནི། གསེར་འགྱུར་རྩི་ཡི་རྣམ་པ་མཆོག་ལྟ་བུར། །མི་གཙང་ལུས་འདི་བླངས་ནས་རྒྱལ་བའི་སྐུ། །རིན་ཆེན་རིན་ཐང་མེད་པར་བསྒྱུར་བས་ན། །བྱང་ཆུབ་སེམས་ཞེས་བྱ་བ་རབ་བརྟན་ཟུངས། །དེ་ཡང་དཔེ་གསེར་འགྱུར་གྱི་རྩི་ཡི་རྣམ་པ་མཆོག་ལྟ་བུར་ཞེས་པ་ནི། གསེར་འགྱུར་གྱི་རྩི་ཞེས་བྱ་བ་དེ་ལྕགས་གསེར་དུ་སྒྱུར་བར་བྱེད་པའི་དངུལ་ཆུའི་རིགས་གསེར་དུ་སྣང་བ་ཞེས་བྱ་ཞིག་ཡོད་ལ། དེ་ཐ་མ་ཡིན་ན་སྲང་གང་གིས་ལྕགས་སྲང་གང་གསེར་དུ་སྒྱུར་བར་བྱེད་ནུས་པ་དང༌། འབྲིང་ཙམ་ཡིན་ན་སྲང་གང་གིས་ལྕགས་སྲང་བརྒྱ་ཙམ་གསེར་དུ་སྒྱུར་བར་བྱེད་ནུས་པ་དང༌། གསེར་འགྱུར་གྱི་རྩི་མཆོག་ཡིན་ན་སྲང་གང་གིས་ལྕགས་སྲང་སྟོང་ཙམ་ཞིག་གསེར་དུ་སྒྱུར་བར་བྱེད་ནུས་པ་ཡིན་ལ། གསེར་འགྱུར་གྱི་རྩི་ཡི་རྣམ་པ་མཆོག་ལྟ་བུའི་དཔེ་དང་ཆོས་མཚུངས་པ་ནི་བྱང་ཆུབ་ཀྱི་སེམས་བསྐྱེད་འདི་ཉིད་ཡིན་པས། འདིས་སོ་སོའི་སྐྱེ་བོ་ཐ་མལ་པ་རྣམས་ཀྱི་སྣབས་དང་མཆིལ་མ་དང་། བད་ཀན་དང་རྣག་དང་། ཁྲག་དང་ཞག་དང་། ཆུ་སེར་ལ་སོགས་པ་མི་གཙང་བའི་རང་བཞིན་ཅན་གྱི་ལུས་ལྕགས་ལྟ་བུ་འདི་ཉིད་བླངས་ནས་བྱང་ཆུབ་མཆོག་ཏུ་སེམས་བསྐྱེད་པས་ཟིན་ན། མ་འོངས་པ་ན་བདུད་བཞིའི་གཡུལ་ལས་རྒྱལ་བའི་རྒྱལ་བ་རྫོགས་པའི་སངས་རྒྱས་ཀྱི་སྐུ་མཚན་དང་དཔེ་བྱད་ཀྱིས་སྤྲས་པའི་རང་བཞིན་ཅན། རིན་པོ་ཆེ་གསེར་ལྟ་བུ་ཤིན་ཏུ་རིན་ཐང་མེད་པའི་བདག་ཉིད་དེ་ལྟ་བུར་སྒྱུར་བར་བྱེད་པ་ཡིན་པས་ན། དེ་སྒྱུར་བར་བྱེད་པའི་སྨོན་འཇུག་གི་བྱང་ཆུབ་ཀྱི་སེམས་བསྐྱེད་ཅེས་བྱ་བ་འདི་ཉིད་ནི་ཇི་ལྟར་བླངས་པ་བཞིན་དུ་རང་གི་སེམས་རྒྱུད་ལ་རབ་ཏུ་བརྟན་པོ་སྟེ་དམ་པོ་ཉིད་དུ་ཟུངས་ཤིག་ཅེས་ཞི་བ་ལྷས་རྗེས་འཇུག་གི་གདུལ་བྱ་རྣམས་ལ་གདམས་པར་མཛད་པའོ།།
=======
                མཆོད་བརྗོད།
དང་པོ་མཆོད་པར་བརྗོད་པ་ནི། 
      བདེ་གཤེགས་ཆོས་ཀྱི་སྐུ་མངའ་སྲས་བཅས་དང་། །
      ཕྱག་འོས་ཀུན་ལའང་གུས་པར་ཕྱག་འཚལ་ཏེ། །
ཞེས་པས་བསྟན། དེ་ཡང་གང་ལ་ཕྱག་འཚལ་བའི་ཡུལ་ནི་དཀོན་མཆོག་རིན་པོ་ཆེ་རྣམ་པ་གསུམ་སྟེ། དེ་ཡང་བདེ་གཤེགས་ཞེས་པས་སངས་རྒྱས་དཀོན་མཆོག་བསྟན་པར་མཛད། དེའི་སྒྲ་དོན་ལ་ལེགས་སྦྱར་གྱི་སྐད་དུ་སུ་ག་ཏ་ཞེས་བྱ་བ་ཡོད་པ་ཡིན་པ་ལ། སུའི་སྒྲ་དེ་ཉིད་བོད་སྐད་དུ་བསྒྱུར་ན། ལེགས་པ་དང༌། མ་ལུས་པ་དང༌། སླར་མི་ལྡོག་པ་སྟེ་རྣམ་པ་གསུམ་ལ་འཇུག་ཅིང་། ག་ཏ་ཞེས་པ་ནི་གཤེགས་པའི་དོན་ཏེ་སྤང་པ་དང་རྟོགས་པ་གཉིས་ཀ་ལ་འཇུག་པ་ཡིན་པ་ལ། དེ་ཡང་ཉོན་མོངས་པའི་སྒྲིབ་པ་སྤངས་ཤིང་ཆོས་ཉིད་བདག་མེད་པའི་དོན་ཇི་ལྟ་བ་བཞིན་དུ་རྟོགས་པས་ལེགས་པར་གཤེགས་པ་ཞེས། མཚན་དང་དཔེ་བྱད་ཀྱིས་བརྒྱན་པའི་འཁོར་ལོས་སྒྱུར་བའི་རྒྱལ་པོའི་སྲས་རྒྱན་གོས་ཕུན་སུམ་ཚོགས་པས་སྤྲས་པ་ལྟ་བུ་སྟེ། དེས་ནི་འཇིག་རྟེན་པའི་ཆགས་བྲལ་དྲང་སྲོང་སེར་སྐྱ་ལ་སོགས་པ་ལས་ཁྱད་པར་དུ་འཕགས་པ་བསྟན། ཡང་ཤེས་བྱའི་སྒྲིབ་པ་སྤངས་ཤིང་ཆོས་ཅན་ཇི་སྙེད་པ་མ་ལུས་པ་མཁྱེན་པས་ན་མ་ལུས་པར་གཤེགས་པ་ཞེས། དཔེ་ནི་བུམ་པ་ཆུས་ལེགས་པར་བཀང་བ་ལྟ་བུ་སྟེ། དེས་ནི་ཉན་ཐོས་དང་། རང་སངས་རྒྱས། སློབ་པ་རྒྱུན་དུ་ཞུགས་པ་དང་། ལན་ཅིག་ཕྱིར་འོང་། ཕྱིར་མི་འོང་སོགས་ལས་ཁྱད་པར་དུ་འཕགས་པ་བསྟན། 
   ཡང་སྤོང་པ་དང་རྟོགས་པ་ལས་ཉམས་པ་རྣམ་པ་ཀུན་ཏུ་མི་མངའ་བས་སླར་མི་ལྡོག་པ་གཤེགས་པ་ཞེས། དཔེ་སྐྱེས་བུ་འབྲུམ་བུའི་ནད་ལས་གྲོལ་བ་ལྟ་བུ་སྟེ། དེས་ནི་ཉན་རང་མི་སློབ་པ་དགྲ་བཅོམ་པ་དང་། བསེ་རུ་ལྟ་བུའི་རང་སངས་རྒྱས་ལས་ཁྱད་པར་དུ་འཕགས་པ་བསྟན་པ་སྟེ་སངས་རྒྱས་དཀོན་མཆོག་དང༌། ཆོས་ཀྱི་སྐུ་མངའ་ཞེས་པ་ནི་ཆོས་དཀོན་མཆོག་སྟེ།  ཆོས་ཀྱི་དབྱིངས་རང་བཞིན་རྣམ་དག་ལ་གློ་བུར་འཕྲལ་གྱི་དྲི་མ་མཐའ་དག་དག་པའི་དག་པ་གཉིས་ལྡན་ནམ་འགོག་པའི་བདེན་པ་མཐར་ཐུག་པ་ཡིན་ལ། དེ་ཉིད་རྟོགས་པའི་ཡེ་ཤེས་དང༌། དབྱིངས་དང༌། སྙིང་པོ། ངོ་བོ་འདུ་འབྲལ་གཉིས་སུ་མེད་པའི་བདག་ཉིད་ནི་རྟོགས་པ་ཆོས་ཀྱི་སྐུའམ་ལམ་གྱི་བདེན་པ། དེའང་ཡོན་ཏན་གྱི་རྟེན་བྱེད་པས་ན་སྐུ་ཞེས་བྱ་བ་ཡིན་ཞིང་༌། ཡང་འགོག་བདེན་དང་ལམ་བདེན་གཉིས་པོ་བརྗོད་བྱར་བསྟན་པའི་གསུང་རབ་ནི་བསྟན་པ་ཆོས་ཀྱི་སྐུ་ཞེས་བྱ་བ་སྟེ། དེའང་ངེས་དོན་གྱི་མདོ་ཤེར་ཕྱིན་ལ་སོགས་པ་ལ་ཟབ་པ་ཆོས་སྐུ་ཞེས་བྱ་བ་དང་། དྲང་དོན་གྱི་མདོ་སྡེ་དགོངས་པ་ངེས་
འགྲེལ་ལ་སོགས་པ་ལ་སྣ་ཚོགས་ཆོས་སྐུ་ཞེས་ཀྱང་བྱ། དེ་ནི་ཆོས་དཀོན་མཆོག་དང་། སྲས་བཅས་ཞེས་པས་དགེ་འདུན་དཀོན་མཆོག་བསྟན། དེ་ཡང་སངས་རྒྱས་ཀྱི་སྲས་ལ་སྐུའི་སྲས་དང༌། གསུང་གི་སྲས་དང༌། ཐུགས་ཀྱི་སྲས་གསུམ་ལས། གཙོ་བོར་ཐུགས་སྲས་བྱང་སེམས་འཕགས་པ་ས་བཅུ་ལ་གནས་པ་རྣམས་ཏེ། དེ་ཡང་རྒྱལ་བའི་གདུང་འཛིན་པ། དམ་པའི་ཆོས་ཀྱི་མཛོད་འཛིན་པ། འཁོར་གདུལ་བྱའི་ལྷག་མ་སྐྱོང་བ་སྟེ་རྒྱུ་རྣམ་པ་གསུམ་གྱི་སྒོ་ནས་སངས་རྒྱས་ཀྱི་སྲས་སུ་གྱུར་པ་ཡིན་ནོ།། དེ་ལྟར་ན་ཐེག་པ་ཆེན་པོའི་དཀོན་མཆོག་གསུམ་གྱི་མཚན་ཉིད་ཀྱང༌། དོན་གཉིས་མཐར་ཕྱིན་པའི་སྐྱབས་གནས་མཐར་ཐུག་ནི་སངས་རྒྱས་དཀོན་མཆོག ལུང་དང་རྟོགས་པས་བསྡུས་པའི་ཐེག་པ་ཆེན་པོའི་འཕགས་པའི་ཐུགས་རྒྱུད་ཀྱི་རྣམ་བྱང་གི་བདེན་པ་ནི་ཆོས་དཀོན་མཆོག རིག་པ་དང་གྲོལ་བའི་ཡོན་ཏན་མངའ་བའི་ཕྱིར་མི་ལྡོག་པའི་བྱང་སེམས་འཕགས་པ་ནི་དགེ་འདུན་དཀོན་མཆོག་གོ།
    དེ་ལྟ་བུའི་དཀོན་མཆོག་གསུམ་ནི་མཐར་ཐུག་སྐྱབས་སུ་འགྲོ་བའི་ཡུལ་ཏེ་རང་གི་དོན་དུ་གཉེར་བྱའམ་འཐོབ་བྱ་དང༌། ཕྱག་འཚལ་བའི་ཡུལ་ཏེ་རྣམ་པ་གཉིས་ཀ་ཡིན། དེ་ལས་གཞན་ཡང་མཐར་ཐུག་གི་སྐྱབས་ཡུལ་མ་ཡིན་ཀྱང་ཡོན་ཏན་གྱི་ཞིང་དུ་གྱུར་པ་ཉན་ཐོས་དང་། རང་
སངས་རྒྱས་རྣམས་དང་། རང་ལ་བཀའ་དྲིན་ཆེ་བའི་མཁན་སློབ་ཕ་མ་དང་བཅས་པ་དེ་ལྟ་བུ་ཕྱག་འཚལ་བའི་འོས་སུ་གྱུར་པ་དེ་དག་ཀུན་ལ་ཡང་སྒོ་གསུམ་གུས་པས་ཕྱག་འཚལ་ལོ་ཞེས་པ་སྟེ། དེ་ལྟར་ཞི་བ་ལྷས་སྤྱོད་འཇུག་གི་བསྟན་བཅོས་རྩོམ་པར་མཛད་པའི་སྔོན་ལ་དཀོན་མཆོག་གསུམ་ལ་ཕྱག་འཚལ་བའི་དགོས་པ་ནི། བསྟན་བཅོས་རྩོམ་པ་ལ་བར་ཆད་མེད་ཅིང་རྩོམ་པ་མཐར་ཕྱིན་པ་དང༌། ཞི་བ་ལྷ་རང་ཉིད་ཀྱང་སྐྱེས་བུ་དམ་པ་ཡིན་པར་རྟོགས་ཤིང་། དམ་པ་དེས་མཛད་པའི་བསྟན་བཅོས་ལ་ཡང་འཆད་ཉན་ཉམས་ལེན་གྱི་སྒོ་ནས་འཇུག་པར་འགྱུར་བ་དང་། རྗེས་འཇུག་གི་གདུལ་བྱ་དེ་དག་གི་རྒྱུད་ལ་བསོད་ནམས་ཀྱི་ཚོགས་རྫོགས་པ་ལ་སོགས་པའི་དགོས་པ་རྣམ་པ་དུ་མ་ཡོད་པ་ལ་དགོངས་ཏེ་ཐོག་མར་ཕྱག་འཚལ་བའམ་མཆོད་པར་བརྗོད་པ་མཛད་དོ།།  ཕྱག་འཚལ་ཏེ་ཞེས་པ་ནི་ལྷག་མ་འདྲེན་པའི་ཚིག་གོ།
>>>>>>> 37b7446dbfbdd0630567312386cd571cfa8d510e

གཉིས་པ་རིན་པོ་ཆེའི་དཔེའི་སྒོ་ནས་དོན་ཆེ་བ་ཡིན་པར་བསྟན་པ་ནི། འགྲོ་བའི་དེད་དཔོན་གཅིག་པུ་ཚད་མེད་བློས། །ལེགས་པར་ཡོངས་སུ་བརྟག་ན་རིན་ཆེ་བས། །འགྲོ་བའི་གནས་དང་བྲལ་བར་འདོད་པ་རྣམས། །རིན་ཆེན་བྱང་ཆུབ་སེམས་ལེགས་བརྟན་པོར་ཟུངས། །ཞེས་འགྲོ་བའི་དེད་དཔོན་ཞེས་པ་ནི། སྤྱིར་རྒྱ་མཚོའི་ཕ་རོལ་ཏུ་གྲུ་གཟིངས་བསྡམས་ནས་ནོར་བུ་རིན་པོ་ཆེ་ལེན་མཁན་གྱི་ཚོང་དཔོན་དེ་ལ་མིང་དུ་བཏགས། ད་ལྟ་འདི་སངས་རྒྱས་ལ་བཏགས་ཏེ་འགྲོ་བ་སེམས་ཅན་རྣམས་ཁམས་གསུམ་འཁོར་བའི་རྒྱ་མཚོ་ཆེན་པོའི་ཕ་རོལ་ཐར་པ་དང་ཐམས་ཅད་མཁྱེན་པའི་གོ་འཕང་ལ་འཁྲིད་པར་མཛད་མཁན་གྱི་དེད་དཔོན་ནི་རྫོགས་པའི་སངས་རྒྱས་ཡིན་ལ། དེ་ཉིད་གཅིག་པུས་ཚད་མེད་ཅིང་ཟབ་པའི་བློ་ཤེས་རབ་ཀྱིས་ལེགས་པར་ཡོངས་སུ་བརྟགས་ཤིང་དཔྱད་པ་མཛད་པའི་གནས་སྐབས་ན་བྱང་ཆུབ་སེམས་བསྐྱེད་འདི་ཉིད་ནི་ནོར་བུ་རིན་པོ་ཆེ་དགོས་འདོད་ཀུན་འབྱུང་དང་ཆོས་མཚུངས་པ་རིན་ཐང་ཤིན་ཏུ་ཆེ་བར་གཟིགས་པ་ཡིན་པས། དེས་ན་འགྲོ་བའི་གནས་ཏེ་ཁམས་གསུམ་འཁོར་བའི་རྒྱ་མཚོ་ཆེན་པོ་དང་བྲལ་བར་འདོད་པའི་གང་ཟག་དེ་དག་རྣམས་ཀྱིས་རིན་པོ་ཆེ་དགོས་འདོད་ཀུན་འབྱུང་ལྟ་བུའི་བྱང་ཆུབ་ཀྱི་སེམས་བསྐྱེད་དེ་ཉིད་ནི་ཇི་ལྟར་རང་གིས་ཁས་བླངས་ཏེ་དམ་བཅས་པ་བཞིན་དུ་ལེགས་པར་ཏེ་ཤིན་ཏུ་བརྟན་པོར་ཏེ་དམ་པོར་མ་འཆོར་བ་ཟུངས་ཤིག་ཅེས་གདམས་པར་མཛད་དོ། །

གསུམ་པ་འབྲས་བུ་ཅན་གྱི་ལྗོན་ཤིང་གི་དཔེས་བསྟན་པ་ནི། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟད་པར་འགྱུར་བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་པ་ནི། བྱང་ཆུབ་སེམས་བསྐྱེད་ཀྱིས་རྩིས་མ་ཟིན་པའི་དགེ་བ་ལུས་ཀྱི་སྒོ་ནས་ཕྱག་འཚལ་བ། ངག་གིས་ཁ་བཏོན་འདོན་པ། བསྐོར་བ་བྱེད་པ། སྦྱིན་པ་གཏོང་བ། ཚུལ་ཁྲིམས་སྲུང་བ་ལ་སོགས་པའི་དགེ་བ་གཞན་ཀུན་ཐམས་ཅད་ནི། དཔེར་ན་ཆུ་ཤིང་ཞེས་པ་དེ་དུས་གཅིག་ལ་འབྲས་བུ་གཅིག་བསྐྱེད་ནས་ཟད་པར་འགྱུར་བ་དཔེ་དེ་བཞིན་དུ་ནི། གནས་སྐབས་ལྷ་མིའི་གནས་སུ་ཚེ་རིང་བ་ནད་མེད་པ། ལོངས་སྤྱོད་ཆེ་བ་ལ་སོགས་པའི་འབྲས་བུ་མང་ཉུང་ཅི་རིགས་པ་ཞིག་སྐྱེས་པར་བྱས་ནས། མཐར་ནམ་ཞིག་ན་དགེ་བ་རང་ཉིད་ཟད་ནས་མེད་པར་འགྱུར་བ་ཡིན་པ་ལ། བྱང་ཆུབ་སེམས་བསྐྱེད་འདི་ནི་ལྗོན་ཤིང་བཟང་པོ་སྟེ་བྱང་སྒྲ་མི་སྙན་ན་ཡོད་པའི་དཔག་བསམ་གྱི་ཤིང་ལྗོན་པ་ལྟ་བུ་དང༌། ལྷའི་ཡུལ་ན་ཡོད་པའི་ཤིང་ཡོངས་འདུ་ས་བརྟོལ་ལྟ་བུ། འཛམ་བུ་གླིང་ན་ཡོད་པའི་ཤིང་འཛམ་བུ་པྲཀྵ་ལ་སོགས་པ་ལྟ་བུ། དུས་དང་གནས་སྐབས་ཀུན་ཏུ་འབྲས་བུ་ག་ཚད་སྨིན་ན་ཡང་རྫོགས་པ་མེད་པ་དཔེ་དེ་བཞིན་དུ། དུས་རྟག་པར་རྒྱུན་ལྡན་དུ་བྱང་ཆུབ་སེམས་བསྐྱེད་ཀྱི་དགེ་བའི་རྩ་བ་དེས་གནས་སྐབས་ལྷ་དང་མིའི་གནས་སུ་ཚེ་རིང་ནད་མེད་ལོངས་སྤྱོད་ཆེ་བ། དཔལ་འབྱོར་དང་དབང་ཐང་དང་། གཟི་བརྗིད་ཆེ་བ་ལ་སོགས་པ་འབྲས་བུ་རྒྱ་ཆེན་པོ་ཇི་ཙམ་འབྱིན་ན་ཡང་། དགེ་བ་རང་ཉིད་མི་ཟད་པ་རྫོགས་པའི་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་གོང་ནས་གོང་དུ་འཕེལ་བར་འགྱུར་བ། སངས་རྒྱས་ཐོབ་ན་ཡང་ཕྲིན་ལས་ཀྱི་སྒོ་ནས་འཁོར་བ་མ་སྟོངས་ཀྱི་བར་དུ་དང་། ནམ་མཁའ་མ་ཞིག་གི་བར་དུ་འཕེལ་བར་འགྱུར་བ་དེ་འདྲ་བའི་ཕན་ཡོན་ཆེན་པོ་དང་ལྡན་པའོ། ། 

བཞི་པ་སྐྱེལ་མ་དཔའ་བོའི་དཔེས་བསྟན་པ་ནི། སྡིག་པ་ཤིན་ཏུ་མི་བཟད་བྱས་ན་ཡང་། །དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཅན་རྣམས་ཀྱིས་ཅིས་མི་བརྟེན། །ཞེས་པ་ནི། གང་ཟག་འགའ་ཞིག་གིས་སེམས་ཅན་གཞན་ཕ་མའམ་དགྲ་བཅོམ་པ་ལྟ་བུའི་སྲོག་གཅོད་པའམ། གཞན་གྱི་རྒྱུ་ནོར་འཕྲོག་པའམ་བརྐུས་པ། ལོག་གཡེམ་བྱས་པ་ལ་སོགས་པའི་སྡིག་པ་ཤིན་ཏུ་མི་ཟད་པ་སྟེ་ངན་སོང་གི་གནས་སོགས་སུ་རྣམ་པར་སྨིན་པའི་འབྲས་བུ་སྨིན་ངེས་ཅན་གྱི་རང་བཞིན་ཏེ་དེ་འདྲའི་སྡིག་པའམ་ཉེས་པ་ཞིག་བྱས་ན་ཡང་། བྱང་ཆུབ་མཆོག་ཏུ་སེམས་བསྐྱེད་པ་ཡིན་ན། དཔེར་ན་དགྲ་རྐུན་དང་གཅན་གཟན་ལ་སོགས་པའི་ཉེར་འཚེ་ཡོད་པའི་ས་ཆ་ལ་འགྲོ་བའི་གནས་སྐབས་ན། སྐྱེས་བུ་དཔའ་བོ་གོ་མཚོན་ལག་ཆ་དང་ལྡན་པ་ལ་བརྟེན་ནས་སོང་ན། གཅན་གཟན་དང་དགྲ་རྐུན་ལ་སོགས་པའི་འཇིགས་པ་ཆེན་པོ་ལས་སྐྱོབ་པར་བྱེད་པའི་དཔེ་དེ་བཞིན་དུ། བྱང་ཆུབ་མཆོག་ཏུ་སེམས་བསྐྱེད་པ་གང་ལ་བརྟེན་ནས་ངན་སོང་དུ་སྐྱེས་ངེས་ཅན་ནམ་མྱོང་བར་ངེས་པའི་ལས་ངན་པ་དེ་དག་ལས་ཀྱང་ཡུད་ཙམ་གྱི་སྟེ་དུས་ཚོད་ཐུང་ངུའི་སྒོ་ནས་འབྲས་བུ་ཆུང་ངུ་ཙམ་མྱངས་ནས་སྡིག་པ་དེ་དག་ལས་ཐར་བར་འགྱུར་བར་གསུངས་པས། དེ་ལྟ་བུའི་བྱང་ཆུབ་སེམས་བསྐྱེད་དེ་ཉིད་ལ་འཁོར་བ་དང་ངན་སོང་གི་སྡུག་བསྔལ་ལ་མི་དགའ་བ། དེ་ལ་བག་ཡོད་པ་ཅན་ཐར་འདོད་ཀྱི་གང་ཟག་དེ་དག་རྣམས་ཀྱིས་ཅིའི་ཕྱིར་ན་མི་བརྟེན་ཏེ་ཤིན་ཏུ་བརྟེན་པར་བྱ་འོས་སོ་ཞེས་པའི་དོན་ནོ། །

ལྔ་པ་དུས་མཐའི་མེའི་དཔེས་མ་ངེས་པའི་སྡིག་པ་དྲུང་ནས་འབྱིན་པའི་ཚུལ་བསྟན་པ་ནི། དེས་ནི་དུས་མཐའི་མེ་བཞིན་སྡིག་ཆེན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །ཅེས་པ་ནི། དེ་ལྟ་བུ་སྨོན་འཇུག་གི་བྱང་ཆུབ་ཀྱི་སེམས་བསྐྱེད་དེས་ནི་དཔེར་ན་བསྐལ་པ་འཇིག་པའི་དུས་ཀྱི་མེས་འོག་གཞི་རླུང་རྡོ་རྗེ་རྒྱ་གྲམ་གྱི་དཀྱིལ་འཁོར་ཡན་ཆད་ནས་བསམ་གཏན་དང་པོའི་ལྷ་གནས་མན་ཆད་བྱ་སྒྲོ་མེ་ལ་སྲེག་པའམ་རྩྭ་སྦུར་མེས་འཚིག་པ་བཞིན་དུ་ཐལ་བ་རྡུལ་ཕྲན་ཙམ་དུ་མི་ལུས་པ་སྲེག་པར་བྱེད་པ་དཔེ་དེ་བཞིན་དུ། སྡིག་པ་ཆེན་པོ་སྲོག་གཅོད་པ་དང་རྐུ་མ་བརྐུ་བ་ལ་སོགས་པ་སྟེ་ངན་སོང་དུ་མྱོང་བ་ཅུང་ཟད་མ་ངེས་པའི་ལས་ངན་པ་དེ་དག་ཐམས་ཅད་དུས་སྐད་ཅིག་མ་གཅིག་གི་སྒོ་ནས་ངེས་པར་སྲེག་པར་བྱེད་པར་བྱེད་པའམ་རྩ་བ་དྲུང་ནས་འབྱིན་ཏེ་འབྲས་བུ་རྣམ་པར་སྨིན་པ་མྱོང་མི་དགོས་པར་སྦྱོང་བར་བྱེད་པའི་རང་བཞིན་ཅན་ཡིན་པས། དེས་ན་བྱང་ཆུབ་མཆོག་ཏུ་སེམས་བསྐྱེད་པ་དེ་ཉིད་ལ་ཡང་ནས་ཡང་དུ་གང་ཟག་སུ་ཡིན་ན་ཡང་བསྟེན་པར་བྱ་དགོས་པར་གསུངས། 

དྲུག་པ་འདིར་མ་བཤད་པ་གཞུང་གཞན་དུ་ཞལ་འཕངས་པ་ནི། དེ་ཡི་ཕན་ཡོན་དཔག་ཏུ་མེད་པ་དག །བྱམས་མགོན་བློ་དང་ལྡན་པས་ནོར་བཟང་བཤད། །ཅེས་པ་ནི། བྱང་ཆུབ་སེམས་བསྐྱེད་དེའི་ཕན་ཡོན་དཔག་ཏུ་མེད་པའང་ཚད་མེད་ཅིང་གྲངས་མེད་པ་དག་རྗེ་བཙུན་བྱམས་པ་མགོན་པོ་མཁས་པ་བློ་གྲོས་དང་ལྡན་པ་དེ་ཉིད་ཀྱིས་ཚོང་དཔོན་ནོར་བརྟན་གྱི་བུ་གཞོན་ནུ་ནོར་བཟང་ཞེས་བྱ་བ་དེ་ཉིད་ལ་བཤད་དོ་ཞེས་བྱ་བ་ནི། སྡོང་པོ་བཀོད་པའི་མདོ་སྡེ་ལས་འབྱུང་བ་ལྟར། ཚོང་དཔོན་ནོར་བརྟན་གྱི་བུ་གཞོན་ནུ་ནོར་བཟང་ཞེས་བྱ་བ་དེ་ཉིད་ཀྱིས་སྔོན་བཅོམ་ལྡན་འདས་རྗེ་བཙུན་འཇམ་དཔལ་གྱི་ཞལ་སྔ་ནས། བྱང་ཆུབ་མཆོག་ཏུ་སེམས་བསྐྱེད་ནས་དགེ་བའི་བཤེས་གཉེན་གཞན་དུ་མ་བཙལ་ཏེ་བྱང་ཆུབ་སེམས་དཔའི་བསླབ་པར་བྱ་བ་དག་ལ་སློབ་པར་མཛད་པའི་གནས་སྐབས་ན། རྗེ་བཙུན་བྱམས་པ་མགོན་པོ་མཇལ་ནས། དེའི་དྲུང་དུ་བདག་གིས་བྱང་ཆུབ་མཆོག་ཏུ་སེམས་བསྐྱེད་ན། དེའི་བསླབ་བྱ་ལ་ཚུལ་ཇི་ལྟ་བུའི་སྒོ་ནས་བསླབ་པར་བྱ་ཞེས་ཞུས་པའི་ལན་དུ། རྗེ་བཙུན་བྱམས་པའི་ཞལ་སྔ་ནས། “རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། །འགྲོ་བ་ཐམས་ཅད་ཀྱི་དཀར་པོའི་ཆོས་ཐམས་ཅད་འཕེལ་བར་བྱེད་པའི་ཞིང་ས་ལྟ་བུའོ། །འཇིག་རྟེན་ཐམས་ཅད་བརྟེན་པའི་ས་གཞི་ལྟ་བུའོ། །བྱང་ཆུབ་སེམས་དཔའ་ཐམས་ཅད་སྲུང་བར་མཛད་པའི་ཕ་ལྟ་བུའོ། །ཞེས་སོགས་དཔེའི་རྣམ་གྲངས་དུ་མའི་སྒོ་ནས་བཤད་པར་མཛད་དོ་ཞེས་པའི་དོན་ནོ། །

སྨོན་འཇུག་སོ་སོའི་ཕན་ཡོན། གཉིས་པ་སྨོན་འཇུག་སོ་སོའི་ཕན་ཡོན་བསྟན་པ་ལ། བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །ཞེས་གསུངས་ཏེ། ཕན་ཡོན་དེ་ལྟ་བུ་དང་ལྡན་པའི་བྱང་ཆུབ་ཀྱི་སེམས་ལ་དབྱེ་ན་དབྱེ་སྒོའི་རྣམ་གྲངས་ཉི་ཤུ་རྩ་གཉིས་དང༌། རྣམ་པ་བཞི་ལ་སོགས་པ་མང་དུ་ཡོད་ཀྱང་། འདི་མདོར་བསྡུས་པའི་སྒོ་ནས་བསྟན་ན་རྣམ་པ་གཉིས་སུ་ཡོད་པ་ཤེས་པར་བྱ་སྟེ། དེ་ནི་བླ་མེད་རྫོགས་པའི་བྱང་ཆུབ་ཏུ་སྨོན་པའི་བྱང་ཆུབ་ཀྱི་སེམས་དང༌། དེའི་རྒྱུ་བྱང་ཆུབ་སེམས་དཔའི་སྤྱོད་པ་ལ་འཇུག་པར་འདོད་པའི་བསམ་པ་དང་བཅས་ཏེ་རྣམ་པ་གཉིས་ཡིན་ནོ། ། མདོར་ན་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་དེ་ཉིད་བདག་གིས་ཐོབ་པར་གྱུར་ན་ཅི་མ་རུང་སྙམ་པའི་སེམས་སམ། དེའི་རྒྱུ་ལམ་ལ་ཚུལ་བཞིན་དུ་འཇུག་པར་ནུས་ན་ཅི་མ་རུང་སྙམ་པ་ལྟ་བུའི་སེམས་ཏེ། དེ་ཡང་དམ་བཅས་པའི་ལྕགས་ཀྱུས་དངོས་སུ་མ་ཟིན་པའམ་སྡོམ་པས་མ་ཟིན་པའི་སྨོན་སེམས་ཙམ་ཞེས་པ་དང༌། འཇུག་སེམས་ཙམ་ཞེས་བྱ་བ་རྣམ་པ་གཉིས། སེམས་དེ་ཉིད་དམ་བཅའི་ལྕགས་ཀྱུས་ཚུལ་བཞིན་དུ་ཟིན་པའམ་རྟེན་གྱི་དྲུང་ནས་དང༌། མཁན་སློབ་དགེ་བའི་བཤེས་གཉེན་སོགས་ཀྱི་དྲུང་ནས་ཆོ་ག་སྦྱོར་དངོས་རྗེས་གསུམ་ཚང་བའི་སྒོ་ནས་ཚུལ་བཞིན་དུ་བླངས་ཏེ་དམ་བཅས་པ་ནི། བྱང་ཆུབ་ཏུ་སྨོན་པ་སེམས་བསྐྱེད་ཅེས་བྱ་བ་དང༌། འཇུག་པ་སེམས་བསྐྱེད་ཅེས་བྱ་བར་འགྱུར་བའམ། དེའི་རྗེས་སུ་བྱང་ཆུབ་སེམས་དཔའི་སྤྱོད་པ་ཕར་ཕྱིན་དྲུག བསྡུ་བའི་དངོས་པོ་བཞི་སོགས་སམ་བསླབ་པ་གསུམ་ལ་ཚུལ་བཞིན་དུ་སློབ་པ་ནི། སྨོན་པ་མི་ཉམས་པ་གོང་ནས་གོང་དུ་སྤེལ་བ་དང༌། འཇུག་པ་མི་ཉམས་པ་གོང་ནས་གོང་དུ་སྤེལ་བ་ཞེས་བྱ་སྟེ། དེ་ལྟར་ན་སྨོན་སེམས་ཙམ་དང་། སྨོན་པ་སེམས་བསྐྱེད་དང་། སྨོན་པ་མི་ཉམས་པ་གོང་ནས་གོང་དུ་སྤེལ་བ་ཞེས་པ་དང༌། འཇུག་སེམས་ཙམ་དང༌། འཇུག་པ་སེམས་བསྐྱེད་དང་། འཇུག་པ་མི་ཉམས་པ་གོང་ནས་གོང་དུ་སྤེལ་བ་ཞེས་བྱ་བ་རེ་རེ་ལ་གསུམ་གསུམ་དང་བཅས་པའི་དབྱེ་བ་སྟེ། དེ་ལྟ་བུའི་སྨོན་འཇུག་གི་སེམས་བསྐྱེད་དེ་གཉིས་དམིགས་ཡུལ་གྱི་སྒོ་ནས་འབྲས་བུ་རྫོགས་བྱང་གི་གོ་འཕང་ལ་དམིགས་པ་དང༌། དེའི་རྒྱུ་ལམ་ལ་དམིགས་པ་སྟེ་རྣམ་པ་གཉིས་སུ་འགྱུར་བ་ཡིན་ལ། དེ་གཉིས་བྱང་སེམས་ཚོགས་སྦྱོར་ན་གནས་པའི་རྒྱུད་ན་ཡོད་པ་དང་། ས་ཐོབ་ཀྱི་བྱང་སེམས་འཕགས་པའི་རྗེས་ཐོབ་ཀྱིས་བསྡུས་པའི་སྨོན་འཇུག་གི་སེམས་བསྐྱེད་ནི་རྣམ་པར་མི་རྟོག་པའི་ཡེ་ཤེས་ཀྱིས་དངོས་སུ་མ་ཟིན་པའམ་མ་བསྡུས་པ་ཡིན་པས་ཀུན་རྫོབ་སེམས་བསྐྱེད་ཅེས་བྱ་བ་དང་། ས་ཐོབ་ཀྱི་བྱང་སེམས་འཕགས་པའི་མཉམ་གཞག་གིས་བསྡུས་པའི་རྣམ་པར་མི་རྟོག་པའི་ཡེ་ཤེས་ཀྱིས་ཟིན་པའམ་བསྡུས་པར་གྱུར་པའི་སྨོན་འཇུག་གི་སེམས་བསྐྱེད་ནི་དོན་དམ་སེམས་བསྐྱེད་ཅེས་བྱ་བ་ཉིད་དུ་འགྱུར་བ་ཡིན་ལ། དེ་གཉིས་ཀྱི་མཚན་ཉིད་ཀྱི་དབང་དུ་བྱས་ན། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་ཞེས་བྱ་བ་ནི་སེམས་བསྐྱེད་སྤྱིའི་མཚན་ཉིད་ཡིན་ལ། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་གང་ཞིག འབྲས་བུ་རྫོགས་བྱང་ལ་དམ་བཅའ་བ་ནི་སྨོན་པ་སེམས་བསྐྱེད་ཀྱི་མཚན་ཉིད། རྫོགས་པའི་བྱང་ཆུབ་ཀྱི་སྒྲུབ་པ་ཁྱད་པར་བ་གང་ཞིག །དེའི་རྒྱུ་ལམ་ལ་དམ་བཅའ་བ་ནི་འཇུག་པ་སེམས་བསྐྱེད་ཀྱི་མཚན་ཉིད་དུ་རྣམ་པར་བཞག་པ་ཡིན། དེ་ལྟ་བུའི་སེམས་བསྐྱེད་རྣམ་པ་གཉིས་པོ་དེ་ཉིད་དཔེའི་སྒོ་ནས་བསྟན་པ་ལ། 
      
འགྲོ་བར་འདོད་དང་འགྲོ་བ་ཡི། །བྱེ་བྲག་རིམ་བཞིན་ཤེས་པར་ལྟར། །དེ་བཞིན་མཁས་པས་འདི་ཉིད་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་པ་ནི། དཔེར་ན་སྐྱེས་བུའམ་གང་ཟག་འགའ་ཞིག་རང་ཉིད་མངོན་པར་འདོད་པའི་ཡུལ་ཏེ་རྒྱ་གར་འཕགས་པའི་ཡུལ་ལྟ་བུ་ཞིག་ལ་དམིགས་ཏེ་འགྲོ་བར་འདོད་པའི་བསམ་པ་ཙམ་དང༌། དེས་ལམ་ལ་ཚུལ་བཞིན་དུ་ཞུགས་ནས་འགྲོ་བ་ཡི་བསམ་པའི་བྱེ་བྲག་ལ་ཇི་ལྟར་ཡོད་པ་ཤེས་པ་ལྟར། དཔེ་དེ་བཞིན་དུ་མཁས་པའི་གང་ཟག་རྣམས་ཀྱིས་ཀྱང་སྨོན་པ་སེམས་བསྐྱེད་དང་འཇུག་པ་སེམས་བསྐྱེད་འདི་གཉིས་ཀྱི་བྱེ་བྲག་ཀྱང་རྫོགས་པའི་བྱང་ཆུབ་ཀྱི་འབྲས་བུ་དེ་ཐོབ་པར་འདོད་པའི་བློ་ནི། གཙོ་བོ་སྨོན་པ་སེམས་བསྐྱེད་ཅེས་བྱ་བ་དང༌། འབྲས་བུ་རྫོགས་བྱང་དེ་ཐོབ་པའི་ཆེད་དུ་དེའི་རྒྱུ་ལམ་ལ་འཇུག་པའི་བློ་གང་ཡིན་པ་དེ་ནི་གཙོ་བོ་འཇུག་པ་སེམས་བསྐྱེད་དེ་གཉིས་ཀྱི་བྱེ་བྲག་གི་རིམ་པ་དེ་བཞིན་དུ་ཡིན་པ་ཤེས་པར་བྱ་ཞེས་བསྟན་པར་མཛད། 
   
བྱང་ཆུབ་སྨོན་པའི་སེམས་ལས་ནི། །འཁོར་ཚེ་འབྲས་བུ་ཆེ་འབྱུང་ཡང་། །ཇི་ལྟར་འཇུག་པའི་སེམས་བཞིན་དུ། །བསོད་ནམས་རྒྱུན་ཆགས་འབྱུང་བ་མིན། །ཞེས་པ་ནི། ཕན་ཡོན་གྱི་ཁྱད་པར་བསྟན་པར་བྱེད་པ་ལ། ཡང་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་ལ་སྨོན་ནས་དེ་ཐོབ་པར་གྱུར་ཅིག་སྙམ་པའམ་དེ་ཐོབ་པར་གྱུར་ན་ཅི་མ་རུང་སྙམ་པ་ལྟ་བུ་སྨོན་སེམས་ཙམ་དེ་ཉིད་ལའང་། སྤྱིར་ཁམས་གསུམ་འཁོར་བ་ན་འཁོར་བའི་ཚེ་ནའང་བསོད་ནམས་དགེ་བའི་འབྲས་བུ་རྒྱ་ཆེན་པོ་གྲངས་མང་པོར་འབྱུང་བ་སྟེ། སྡོང་པོ་བཀོད་པའི་མདོ་ལས། “དཔེར་ན་རྡོ་རྗེ་རིན་པོ་ཆེ་ཆག་ཀྱང་གསེར་གྱི་རྒྱན་ཁྱད་པར་ཅན་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེ་ཞེས་བྱ་བའི་མིང་ཡང་མི་འདོར་བ། དཔེ་ཇི་ལྟ་བ་དེ་བཞིན་དུ་བྱང་ཆུབ་སེམས་དཔའ་ལས་དང་པོ་བ་བྱང་ཆུབ་མཆོག་ཏུ་སེམས་བསྐྱེད་མ་ཐག་པ་དེ་དག་རྣམས་ཀྱིས་ལམ་ལ་དངོས་སུ་འབད་པའམ་ནན་ཏན་དང་བྲལ་ན་ཡང་། ཉན་ཐོས་དང་རང་སངས་རྒྱས་གསེར་གྱི་རྒྱན་ལྟ་བུ་དེ་དག་ཐམས་ཅད་ཀྱང་ཟིལ་གྱིས་གནོན་ཅིང་། བྱང་ཆུབ་སེམས་དཔའ་ཞེས་བྱ་བའི་མིང་ཡང་མི་འདོར་བ།” ཞེས་སོགས་ཇི་ལྟར་གསུངས་པ་དེ་ལྟ་བུའི་འབྲས་བུ་རྒྱ་ཆེན་པོ་འབྱུང་ན་ཡང་། ཇི་ལྟར་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་བྱེད་པའི་ལམ་ཕར་ཕྱིན་དྲུག་གི་ཉམས་ལེན་ལ་དངོས་སུ་འཇུག་བཞིན་པའི་འཇུག་པ་སེམས་བསྐྱེད་ཇི་ལྟ་བ་བཞིན་དུའམ་དངོས་སུ་སེམས་བསྐྱེད་དེ་ཉིད་དམ་བཅའ་དང༌། མི་མཐུན་ཕྱོགས་སྤང་བའི་སྤོང་སེམས་ཀྱིས་ཟིན་པའི་དགེ་རྩ་ཇི་ལྟ་བ་བཞིན་དུ་ནི་བསོད་ནམས་རྒྱུན་ཆགས་པ་སྟེ་བར་མ་ཆད་པའི་རང་བཞིན་ལྟ་བུ་དེ་འདྲ་ནི་འབྱུང་བ་ཡོད་པ་མ་ཡིན་ཞེས་པའོ། །

གང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་དགྲོལ་བའི་ཕྱིར། །མི་ལྡོག་པ་ཡི་སེམས་ཀྱིས་སུ། །སེམས་དེ་ཡང་དག་བླངས་གྱུར་པ། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་ཆད་པ་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང་། །ཞེས་པ་ནི། རྫོགས་པའི་བྱང་ཆུབ་ཀྱི་གོ་འཕང་ལ་དམིགས་ཏེ་དེའི་རྒྱུ་ལམ་ལ་ཚུལ་བཞིན་འཇུག་པ་སྟེ་ཁས་བླངས་ནས་དམ་བཅས་ཟིན་པའི་སེམས་བསྐྱེད་ཀྱི་སྡོམ་པ་རང་གི་སེམས་རྒྱུད་ལ་བླངས་ཏེ་བཟུང་ནས་སེམས་ཅན་གྱི་ཁམས་མཐས་ཡས་པ་དེ་རྣམས་འཁོར་བ་སྤྱི་དང་བྱེ་བྲག་གི་སྡུག་བསྔལ་དེ་དག་ཐམས་ཅད་ལས་དགྲོལ་བར་བྱ་བའི་ཕྱིར་དུ་ཚུལ་བཞིན་དུ་འབད་པར་བྱ་བའི་ལམ་དེ་ལས་ཕྱིར་མི་ལྡོག་པ་ཡི་སེམས་ཏེ་ནན་ཏན་གྱི་སྒོ་ནས་བསྐྱེད་དེ་ཉམས་སུ་བླངས་པར་བྱས་པས་དེ་ལྟ་བུའི་སེམས་བསྐྱེད་དེ་ཉིད་རང་གི་རྒྱུད་ལ་ཡང་དག་པ་བླངས་པར་གྱུར་པ་ཞེས་པ་སྟེ། ཆོ་ག་སྦྱོར་དངོས་རྗེས་གསུམ་ཚང་བའི་སྒོ་ནས་རྟེན་གྱི་དྲུང་ནས་བླངས་ན་ཡང་རུང་། མཁན་སློབ་དགེ་བའི་བཤེས་གཉེན་གྱི་དྲུང་ནས་བླངས་ན་ཡང་རུང་སྟེ། བྱང་ཆུབ་མཆོག་ཏུ་སེམས་བསྐྱེད་ཟིན་པར་གྱུར་པའམ་སྡོམ་པ་ཐོབ་ཟིན་པར་གྱུར་པ་དུས་དེ་ནས་བཟུང་སྟེ་རྟེན་གྱི་གང་ཟག་བྱང་ཆུབ་སེམས་དཔའ་དེ་མཚན་མོར་གཉིད་ལོག་གམ། ཉིན་མོར་ཅུང་ཟད་བག་མེད་པའི་གནས་སུ་གྱུར་ཀྱང་བྱང་ཆུབ་མཆོག་ཏུ་སེམས་བསྐྱེད་པའི་བསོད་ནམས་དགེ་བའི་ཤུགས་དེ་ཉིད་ནི་རྒྱུན་མི་ཆད་པ་དུ་མ་ཞིག་སྟེ་གྲངས་མེད་པ་ཞིག ། གཟུགས་ཅན་གྱི་དངོས་པོར་གྱུར་ན་ནམ་མཁའ་གང་བར་གྱུར་པ་ལྟ་བུའམ་ནམ་མཁའ་དང་མཉམ་པ་ཞིག་རབ་ཏུ་འབྱུང་བ་ཡིན་པར་གསུངས། དེས་ན་མདོ་ལས། “བྱང་ཆུབ་སེམས་ཀྱི་བསོད་ནམས་གང་། །དེ་ལ་གལ་ཏེ་གཟུགས་མཆིས་ན། །ནམ་མཁའི་ཁམས་ནི་ཀུན་གང་སྟེ། །དེ་བས་ཀྱང་ནི་ལྷག་པར་འགྱུར། །”ཞེས་གསུངས་པ་ལྟ་བུའོ། །  

འདི་ནི་འཐད་པ་དང་བཅས་པར། །ལག་བཟང་གིས་ནི་ཞུས་པ་ལས། །དམན་མོས་སེམས་ཅན་དོན་གྱི་ཕྱིར། །དེ་བཞིན་གཤེགས་པ་ཉིད་ཀྱིས་གསུངས། །ཞེས་པ་ནི། དེ་ལྟར་ན་བྱང་ཆུབ་མཆོག་ཏུ་སེམས་བསྐྱེད་པ་ལ་བསོད་ནམས་ཚད་མེད་པ་ཞིག་ཡོད་པར་བསྟན་པ་སྒྲུབ་པར་བྱེད་པ་ལ། ལུང་གིས་སྒྲུབ་པ་དང༌། རིགས་པས་སྒྲུབ་པ་གཉིས་ལས། དང་པོ་ནི། འདི་ནི་ཞེས་པ་ནི་བྱང་ཆུབ་མཆོག་ཏུ་སེམས་བསྐྱེད་པ་ལ་བསོད་ནམས་ཚད་མེད་ཞིག་ཡོད་པ་འདི་ནི། འཐད་པ་སྟེ་རྒྱུ་མཚན་དང་བཅས་པའམ་རིགས་པ་དང་བཅས་པར་བྱང་ཆུབ་སེམས་དཔའ་གཞོན་ནུ་ལག་བཟང་གིས་ཞུས་པའི་མདོ་སྡེ་དེ་ཉིད་ལས། ཐེག་པ་དམན་པ་ལ་མོས་པའི་སེམས་ཅན་མ་ངེས་པའི་རིགས་ཅན་དེ་རྣམས་ཐེག་པ་ཆེན་པོའི་ལམ་ལ་ཡར་ཁ་དྲང་བའམ་དཀྲི་བར་བྱ་བའི་དོན་གྱི་ཕྱིར་དུ། དེ་བཞིན་གཤེགས་པ་རྫོགས་པའི་སངས་རྒྱས་ཉིད་ཀྱི་ཞལ་སྔ་ནས་དངོས་སུ་གསུངས་སོ་ཞེས། གཙོ་བོར་ལུང་གི་སྒོ་ནས་སྒྲུབ། 

གཉིས་པ་ནི། སེམས་ཅན་རྣམས་ཀྱི་ཀླད་ནད་ཙམ། །བསལ་ལོ་སྙམ་དུ་བསམས་ན་ཡང༌། །ཕན་འདོགས་བསམ་པ་དང་ལྡན་ཏེ། །བསོད་ནམས་དཔག་མེད་ལྡན་འགྱུར་ན། །ཞེས་པ་ནི། མཛའ་བོའི་བུ་མོའི་གཏམ་རྒྱུད་དང་སྦྱར་ན། སྔོན་དེད་དཔོན་མཛའ་བོའི་བུ་མོ་ཞེས་བྱ་བ་ཞིག་བྱུང་པ་གྱུར་པ་ལ། དེའི་ཕ་གང་ཡིན་པ་དེ་རྒྱ་མཚོའི་ཕ་རོལ་ཏུ་བགྲོད་ནས་ནོར་བུ་སོགས་བླངས་ཏེ་གཞན་ཚོང་ཕྲུག་གསར་པ་རྣམས་འགོ་འདོམས་བྱེད་མཁན་གྱི་དེད་དཔོན་ནམ་ཚོང་དཔོན་ཞིག་ཡིན་པ། དེ་ནམ་ཞིག་ན་རྒྱ་མཚོའི་ཕ་རོལ་ཏུ་བགྲོད་པའི་སྐབས་ན་རྒྱ་མཚོའི་གྲུ་བོ་དེ་ཞིག་ནས་སྲོག་ལ་ཉེས་སྐྱོན་བྱུང་སྟེ་སླར་འཁོར་མ་ནུས་པའི་རྒྱུ་རྐྱེན་བྱུང་པ་ལ། དེའི་བུ་གང་ཡིན་པ་དེ་ཆུང་ངུའི་གནས་སྐབས་ན་མ་ཡིས་བུ་མོ་ཞེས་པའི་མིང་བཏགས་ཏེ། ཕའི་ལས་ཀྱི་བྱ་བ་ལ་ཞུགས་ན་སྔོན་མ་ལྟར་དུ་ཡང་ཚེ་མཐར་མི་ཕྱིན་པའི་སྲི་ངན་པའམ་ཉམས་ཉེས་པ་དེ་འདྲ་ཡོང་བ་ལ་བསམས་ཏེ་ཐབས་ཤེས་བྱས་ནས། བུ་མོས་མ་ལ་ངའི་ཕའི་རིགས་བརྒྱུད་ཀྱི་བྱ་བ་གང་ཡིན་ཞེས་དྲིས་པའི་གནས་སྐབས་ན། ཁྱོད་ཀྱི་ཕ་ནི་སྤོས་ཚོང་གི་རིགས་ཡིན་ཞེས་བརྗོད་དེ་སྤོས་ཚོང་དུ་བཅུག་པ་ན། དེ་ཡང་ཀཪྵ་པ་ན་ཉིས་བརྒྱ་ཙམ་སྤོས་བཙོངས་པའི་ཁེ་སྐྱེད་ཀྱང་བྱུང་། དེ་ཉིད་མ་ལ་དྲིན་ལན་གྱི་ཚུལ་གྱི་སྒོ་ནས་བཀུར་སྟི་ཡང་ཞུས། ཡང་སྤོས་ཚོང་མཁན་རིགས་གཞན་དེ་དག་ཐམས་ཅད་ཀྱིས་ཁྱོད་ནི་གྲོང་གི་ནང་དུ་ཚོང་རྒྱག་མཁན་གྱི་རིགས་ཡིན་པས་འདིར་མ་འདུག་ཅེས་བརྗོད་པ་དང་མཉམ་དུ། གཞན་གྲོང་ཁྱེར་གྱི་ནང་དུ་སོང་ནས་ཚོང་བྱེད་པ་ལ་ཡང་ཀཪྵ་པ་ན་བཞི་བརྒྱ་ཙམ་བྱུང་པ་དང་། དེ་ནས་ཡུལ་གཞན་དང་གཞན་ལ་རིམ་བཞིན་སོང་སྟེ་ཚོང་བྱས་པ་ལ་ཀཪྵ་པ་ན་དྲུག་བརྒྱ་དང་བརྒྱད་བརྒྱ་རྣམས་ཁེ་སྐྱེད་བྱུང་པ་དེ་རྣམས་རིམ་པ་བཞིན་དུ་མ་ལ་བཀུར་སྟིའི་ཚུལ་གྱི་སྒོ་ནས་ཞབས་འདེགས་ཞུས། མཐར་དེ་རྣམས་ཀྱིས་ཁྱོད་ཀྱི་ཕའི་རིགས་ནི་རྒྱ་མཚོའི་ཕ་རོལ་ཏུ་ནོར་བུ་ལེན་དུ་བགྲོད་པའི་རིགས་ཡིན་པས་འདི་ལྟ་བུའི་བྱ་བ་དམན་པ་བྱེད་པ་དེ་མི་རིགས་སོ་ཞེས་བརྗོད་པ་ན། མོས་པའི་རིགས་ཀྱི་བྱ་བའམ་ལས་གང་ཡིན་པ་དེ་རྩད་ཆོད་ནས། རྒྱ་མཚོའི་ཕ་རོལ་ཏུ་ནོར་བུ་ལེན་པའི་ཆེད་དུ་བགྲོད་པའི་གྲ་སྒྲིག་བྱེད་པའི་གནས་སྐབས་ན། མ་ཡིས་ཡང་ནས་ཡང་དུ་གཤོལ་བཏབ་སྟེ་བཀག་པའི་གནས་སྐབས་ན་ཡང་ཁ་ལ་མ་ཉན་པ་དང༌། མཐར་མའི་མགོ་ལ་རྐང་པས་རྡོག་བསྣུན་ནས་མོ་གྲུ་གཟིངས་ཀྱི་ནང་དུ་ཞུགས། རྒྱ་མཚོ་ཆེན་པོའི་ཕ་རོལ་ཏུ་བགྲོད་པའི་སྐབས་ན་གྲུ་དེ་ཆུའི་ནང་དུ་འཇིག་ཅིང་འཐོར་ནས་མོ་རང་ལས་ཀྱི་སྟོབས་ཀྱིས་སྒོ་ནས་ཤིང་ལེབ་དུམ་བུ་གཅིག་ལག་པ་ལ་ཟིན་པར་གྱུར་པ་དེ་ལ་བརྟེན་ནས་རྒྱ་མཚོའི་ཕ་རོལ་གྱི་ཆུ་ཁུག་ཅིག་ལ་སླེབས་སོང་བ་དང་། གནས་དེ་ལས་རིམ་པ་བཞིན་དུ་སྔོན་རང་གི་མ་ལ་ལེགས་པར་བྱས་པའི་འབྲས་བུ་མཐོང་ཆོས་འདི་ལ་མྱོང་བར་གྱུར་པ་ལ། གྲོང་ཁྱེར་སྨྱོས་སྦྱིན་ཞེས་པ་དང༌། སྟག་སྨྱོས་ཞེས་བྱ་བ་དང༌། བདེ་བྱེད་ཅེས་བྱ་བ་དང༌། ཚངས་པའི་བླ་མ་ཞེས་པ་དེ་དག་གི་ནང་དུ་རིམ་པ་བཞིན་དུ་ལོ་གྲངས་ཉིས་བརྒྱ་དང༌། བཞི་བརྒྱ་དང་། དྲུག་བརྒྱ་དང་། ལོ་གྲངས་བརྒྱད་བརྒྱའི་བར་དུ་ལྷའི་བུ་མོ་ཉིས་བརྒྱ་དང༌། བཞི་བརྒྱ་དང༌། དྲུག་བརྒྱ་དང༌། བརྒྱ་བརྒྱ་རྣམས་ཀྱིས་བསྐོར་ཏེ་འདོད་ཡོན་གྱི་བདེ་བ་ལ་ཡང་ནས་ཡང་དུ་ལོངས་སྤྱོད་པའི་མཐར་ཉི་ཚེ་བའི་དམྱལ་བའི་ནང་དུ་སླེབས་ནས། དེ་ནས་སེམས་ཅན་ཉི་ཚེ་བའི་དམྱལ་བ་པ་ཁག་ཅིག་གི་མགོ་ལ་ལྕགས་སྲེག་པའི་འཁོར་ལོ་འཁོར་བཞིན་པ་མཐོང་བའི་ཚེ་ན། ང་རང་ཡང་སྔོན་མ་ལ་མ་གུས་པའི་སྒོ་ནས་མགོ་ལ་རྡོག་ཐོ་བསྣུན་པའི་ལས་ངན་དེ་སྨིན་རན་པ་འདུག། དེ་ང་རང་ལ་སྨིན་ན་ཡང་དེས་གཞན་སེམས་ཅན་དམྱལ་བ་པ་འདི་དག་རྣམས་ཀྱི་མགོ་ལ་ལྕགས་སྲེག་གི་འཁོར་ལོ་འཁོར་བས་ཀླད་པ་ན་བར་གྱུར་པའི་སྡུག་བསྔལ་དེ་དག་ཐམས་ཅད་ཞི་ནས་ང་རང་གཅིག་པོས་མྱོང་བའི་གོ་ཆོད་ནས་ཚབ་ཉིད་དུ་འགྱུར་བར་ཤོག་བསམས་པའི་བསམ་པ་བཟང་པོ་ཞིག་བསྐྱེད་པ་དང་དུས་མཉམ་དུ་མོ་རང་གི་མགོ་ལ་ལྕགས་སྲེགས་ཀྱི་འཁོར་ལོ་བབས་ཏེ་འཁོར་ཙམ་གྱི་སྒོ་ནས་ཚེའི་དུས་བྱས་ནས་དེ་མ་ཐག་ཏུ་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས་སོང་བ་ནི། མདོ་ལས་བྱུང་བར་སྟོན་པའི་སྐྱེས་རབས་ཡིན་ལ། མཛའ་བོའི་བུ་མོས་སེམས་ཅན་གཞན་རྣམས་ཀྱི་ཀླད་པ་ན་བའི་ནད་ཙམ་བསལ་ལོ་སྙམ་པའམ་མེད་པར་གྱུར་ཅིག་སྙམ་དུ་བསམ་པ་བཟང་པོ་ཞིག་སྐྱེད་པའི་གནས་སྐབས་ན་ཡང་། དེ་ཡང་ཤིན་ཏུ་ཕན་འདོགས་པའི་བསམ་པ་བཟང་པོ་དང་ལྡན་པར་གྱུར་ཏེ་དེ་མ་ཐག་ཏུ་མོ་རང་གི་མ་ལ་མགོ་བོར་རྡོག་ཐོ་བསྣུན་པའི་ལས་ངན་པའི་རྣམ་པར་སྨིན་པའི་སྒྲིབ་པ་བྱང་ནས་བསོད་ནམས་ཀྱི་ཕུང་པོ་དཔག་ཏུ་མེད་པའི་སྒོ་ནས་ཚེའི་དུས་བྱས་ནས་སུམ་ཅུ་རྩ་གསུམ་གྱི་ལྷའི་གནས་སུ་སྐྱེས་པ་དེ་འདྲའི་བསོད་ནམས་དཔག་མེད་དང་ལྡན་པར་གྱུར་པ་ཡིན་ན། 

སེམས་ཅན་རེ་རེའི་མི་བདེ་བ། །དཔག་ཏུ་མེད་པ་བསལ་འདོད་ཅིང་། །རེ་རེའང་ཡོན་ཏན་དཔག་ཏུ་མེད་དུ། །བསྒྲུབ་པར་འདོད་པ་སྨོས་ཅི་དགོས། །ཞེས་པ་ནི། བྱང་ཆུབ་སེམས་དཔས་བྱང་ཆུབ་སེམས་བསྐྱེད་ཀྱི་བསམ་པ་བཟང་པོས་ཀུན་ནས་བསླངས་ཏེ་མཁའ་ཁྱབ་ཀྱི་སེམས་ཅན་རེ་རེའི་རྒྱུད་ཀྱི་ལུས་དང་སེམས་ལ་ཡོད་པའི་མི་བདེ་བའམ་སྡུག་བསྔལ་དཔག་ཏུ་མེད་པ་སྟེ་གྲངས་མེད་པ་དེ་དག་ཐམས་ཅད་བསལ་བ་སྟེ་ཕན་སེམས་ཀྱིས་མེད་པར་བྱེད་པ་འདོད་ཅིང་། སེམས་ཅན་དེ་དག་རེ་རེ་བཞིན་དུ་ཡོན་ཏན་དཔག་ཏུ་མེད་པ་སྟེ་དེ་དག་རྣམས་ཀྱི་རྒྱུད་ན་གནས་སྐབས་དང་མཐར་ཐུག་མངོན་མཐོ་དང་ངེས་ལེགས་དེ་ལྟའི་འབྲས་བུ་བདེ་བ་དེ་ཉིད་སྒྲུབ་པར་འདོད་པ་བྱང་ཆུབ་སེམས་དཔའ་དེ་རྣམས་ཀྱི་རྒྱུད་ན་སེམས་བསྐྱེད་ཀྱི་བསོད་ནམས་ལ་ཚད་མེད་པ་གྲངས་བཟུང་དུ་མེད་པ་ཞིག་ཐོབ་པར་འགྱུར་བ་ནི་ལྟ་སྨོས་ཀྱང་ཅི་ཞིག་དགོས་ཞེས་གསུངས།       

ཕའམ་ཡང་ན་མ་ཡང་རུང༌། །སུ་ལ་འདི་འདྲའི་ཕན་སེམས་ཡོད། །ལྷ་དང་དྲང་སྲོང་རྣམས་ཀྱང་རུང༌། །ཚངས་པ་ལ་ཡང་འདི་ཡོད་དམ། །ཞེས་པ་ནི། རང་ལ་ཤིན་ཏུ་བརྩེ་བ་དང་སྙིང་ཉེ་བའི་ཕ་ཡིན་ན་ཡང་རུང༌། མ་ཡིན་ན་ཡང་རུང་སྟེ་ཕ་མ་དང་སྤུན་སྲིང་རང་ལ་སྙིང་ཉེ་བའི་བསམ་པ་བཟང་པོ་དང་ལྡན་པ་སུ་ལ་བྱང་ཆུབ་སེམས་བསྐྱེད་འདི་འདྲ་བའི་བླ་མེད་རྫོགས་པའི་བྱང་ཆུབ་ཀྱི་གོ་འཕང་ལ་བཀོད་པར་འདོད་པའམ་ཐོབ་པར་འདོད་པའི་ཕན་པའི་བསམ་པའམ་སེམས་དེ་ཇི་ལྟར་ཡོད་དེ་མེད། རང་གི་ལྷན་ཅིག་སྐྱེ་པའམ་འགོ་བའི་ལྷ་དང་། བདེན་ཚིག་སྨྲ་བའི་དྲང་སྲོང་རྣམས་ཀྱང་རུང་། དེ་བཞིན་དུ་ཚད་མེད་པའི་བློ་སྦྱངས་པའི་ཚངས་པ་ཆེན་པོ་ལྟ་བུ་ལ་ཡང་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་ལ་འགོད་པར་འདོད་པའི་བསམ་པ་བཟང་པོ་འདི་ལྟ་བུ་ནི་ཡོད་དམ་ཞེས་དེ་རྣམས་ཀྱིས་བློ་ཡུལ་དུ་ཡང་དྲན་མ་ནུས་པ་དང་།

སེམས་ཅན་དེ་དག་ཉིད་ལ་སྔོན། །རང་གི་དོན་དུ་འདི་འདྲའི་སེམས། །རྨི་ལམ་དུ་ཡང་མ་རྨིས་ན། །གཞན་གྱི་དོན་དུ་ག་ལ་སྐྱེ། །ཞེས་པ་ནི། གོང་དུ་བཤད་པའི་རང་གི་ཕ་མ་དང་ལྷ་དང་དྲང་སྲོང་དང་ཚངས་པ་ལ་སོགས་པའི་སེམས་ཅན་དེ་དག་ཉིད་ལ་དེ་སྔ་ཕན་ཆད་རང་རང་སོ་སོའི་རང་དོན་དུ་ཡང་བླ་མེད་རྫོགས་བྱང་གི་གོ་འཕང་ཐོབ་པར་འདོད་པ་འདི་འདྲ་བའི་སེམས་བཟང་པོ་འདི་ནི་ཉིན་མོར་དྲན་མ་མྱོང་བ་མ་ཟད་མཚན་མོ་རྨི་ལམ་དུ་ཡང་རྨིས་མ་མྱོང་བ་ལྟ་བུ་ཞིག་ཡིན་ན། སེམས་ཅན་གཞན་རྣམས་ཀྱི་དོན་དུ་དེ་འདྲའི་བསམ་པ་བཟང་པོ་དེ་ག་ལ་སྐྱེ་སྟེ་སྐྱེ་བར་མ་ནུས་པ་དང་། 
    
གཞན་དག་རང་གི་དོན་དུ་ཡང་། །མི་འབྱུང་སེམས་ཅན་དོན་སེམས་གང་། །སེམས་ཀྱི་རིན་ཆེན་ཁྱད་པར་འདི། །སྔ་ན་མེད་པའི་རྨད་ཅིག་འཁྲུངས། །ཞེས་པ་ནི། གོང་དུ་བཤད་པ་དེ་ལྟར་ན་རང་གི་ཕ་མའམ་ལྷ་དང་དྲང་སྲོང་དང་ཚངས་པ་ལ་སོགས་པ་གཞན་དག་རང་གི་དོན་དུ་ཡང་རྫོགས་པའི་བྱང་ཆུབ་ཀྱི་གོ་འཕང་ཐོབ་པའི་བསམ་པ་དེ་ལྟ་བུ་མི་འབྱུང་བ་ཡིན་པ་ལ། རང་གི་རྒྱུད་ན་ད་ལྟ་རྟེན་འབྲེལ་གྱི་དབང་གིས་སེམས་ཅན་གཞན་གྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པའི་སེམས་པ་སྟེ་བསམ་པ་བཟང་པོ་གང་ཞིག་བྱང་ཆུབ་སེམས་བསྐྱེད་ཅེས་བྱ་བ་སེམས་ཀྱི་ནང་ནས་སེམས་ནོར་བུ་རིན་པོ་ཆེ་དགོས་འདོད་ཀུན་འབྱུང་ལྟ་བུ་ཁྱད་པར་དུ་འཕགས་པར་གྱུར་པ་ཞིག་བསྐྱེད་པ་འདི་ནི། དེ་སྔོན་ང་རང་གི་སེམས་རྒྱུད་ན་གཏན་ནས་བསམ་པ་བཟང་པོ་དེ་འདྲ་ཞིག་སྐྱེས་མ་མྱོང་བ་ཞིག་ད་ལྟ་གློ་བུར་དུ་ལྷ་དཀོན་མཆོག་གསུམ་དང་བླ་མའི་ཐུགས་རྗེའི་བྱིན་རླབས་ཀྱི་སྟོབས་ཀྱི་སྒོ་ནས་འཁྲུངས་པ་དེ། སྔ་ན་མེད་པའི་རྨད་དུ་བྱུང་པའི་ཆོས་གཅིག་འཁྲུངས་པ་སྟེ། དཔེར་ན། ང་ཚོའི་གྲོང་ཁྱེར་གྱི་ཉལ་ཉིལ་སྤུངས་པའི་མི་གཙང་བའི་ཁྲོད་དུ་ལྷའི་ཡུལ་ན་གནས་པའི་ཤིང་ཡོངས་འདུ་ས་བརྟོལ་ཞེས་བྱ་བའམ། བྱང་སྒྲ་མི་སྙན་ན་ཡོད་པའི་དཔག་བསམ་གྱི་ཤིང་ཞེས་བྱ་བ་དགོས་འདོད་འབྱུང་བའི་རང་བཞིན་དེ་ལྟ་བུ་ཞིག་གློ་བུར་དུ་སྐྱེས་པ་ཡིན་ན་ཀུན་གྱིས་ངོ་མཚར་དུ་བརྩི་བ་ལྟར། རང་ཅག་ཐམས་ཅད་ཀྱི་སེམས་རྒྱུད་ཚེ་རབས་ཐོག་མ་མེད་པ་ནས་ཉོན་མོངས་པ་འདོད་ཆགས་དང་། ཞེ་སྡང་། ཕྲག་དོག འགྲན་སེམས། ང་རྒྱལ་ལ་སོགས་པའི་ལྗན་ལྗིན་ནམ་མི་གཙང་བའི་ཕུང་པོ་ལྟ་བུའི་གཟེབ་ཏུ། བྱང་ཆུབ་ཀྱི་སེམས་བསྐྱེད་ནོར་བུ་རིན་པོ་ཆེ་དགོས་འདོད་ཀུན་འབྱུང་ལྟ་བུའམ་དཔག་བསམ་གྱི་ཤིང་ལྗོན་པ་ལྟ་བུ་ཞིག་འཁྲུངས་པ་ལ་བསམས་ནས་དགའ་བ་སྒོམ་པའོ། །

འགྲོ་བ་ཀུན་གྱི་དགའ་བའི་རྒྱུ། །སེམས་ཅན་སྡུག་བསྔལ་རྩིར་གྱུར་པ། །རིན་ཆེན་སེམས་ཀྱི་བསོད་ནམས་གང་། །དེ་ལ་ཇི་ལྟར་གཞལ་གྱིས་ལངས། །ཞེས་པ་ནི། བྱང་ཆུབ་ཀྱི་སེམས་བསྐྱེད་འདི་ཉིད་ནི་འགྲོ་བ་མཆོག་དམན་བར་མ་ཀུན་གྱི་ལུས་དང་སེམས་ལ་བདེ་སྐྱིད་ཐོབ་པར་བྱེད་པའི་རྒྱུའམ་དགའ་བ་ཐོབ་པར་བྱེད་པའི་རྒྱུ་ཡིན་པ་དང་། སེམས་ཅན་གང་ཞིག་སྐྱེ་བ་རྒ་བ་ན་བ་འཆི་བ་ལ་སོགས་པའི་སྡུག་བསྔལ་གྱིས་མནར་བར་གྱུར་པ། ནད་རླུང་མཁྲིས་བད་ཀན་ལ་སོགས་པས་མནར་བར་གྱུར་པ། ཚ་གྲང་བཀྲེས་སྐོམ་བླུན་རྨོངས་བཀོལ་སྤྱོད་ལ་སོགས་པས་ཉམས་ང་བར་གྱུར་པ་དེ་རྣམས་ཀྱི་ལུས་སེམས་ལ་ཡོད་པའི་སྡུག་བསྔལ་དེ་དག་ཐམས་ཅད་ཞི་བར་བྱེད་པའི་སྨན་གྱི་ནང་ནས་རང་བཞིན་གྱི་རྩིར་གྱུར་པ་བདུད་རྩི་འཆི་གསོས་ལྟ་བུར་གྱུར་པའི་རིན་ཆེན་བྱང་ཆུབ་ཀྱི་སེམས་བསྐྱེད་འདིའི་བསོད་ནམས་གང་ཡིན་པ་དེ་ལ་ཚད་འདི་ཙམ་ཡོད་པ་རེད་ཅེས་ཚད་བཟུང་དགོས་ན་ཇི་ལྟར་ན་བློས་གཞལ་གྱིས་ལང་སྟེ་གཞལ་གྱིས་མི་ལང་ཞེས་ཚད་བཟུང་མི་ནུས་པའི་དོན་ནོ། །

ཕན་པར་བསམ་པ་ཙམ་གྱིས་ཀྱང་། །སངས་རྒྱས་མཆོད་ལས་ཁྱད་འཕགས་ན། །སེམས་ཅན་མ་ལུས་ཐམས་ཅད་ཀྱི། །བདེ་དོན་བརྩོན་པ་སྨོས་མི་དགོས། །ཞེས་པ་ནི། དེ་ཡང་སེམས་ཅན་གཞན་ཐམས་ཅད་ལ་ལུས་དང་སེམས་ལ་ཕན་པར་འདོད་པའི་བསམ་པ་བཟང་པོའམ། བདེ་བ་ཐོབ་པར་འདོད་པའི་བསམ་པ་བཟང་པོ་ཞིག་བསྐྱེད་པ་ཙམ་གྱིས་ཀྱང་། དེའི་དགེ་བ་ནི་ཕྱོགས་བཅུའི་སངས་རྒྱས་ཐམས་ཅད་ལ་མཆོད་པ་འབུལ་བ་ལས་ཀྱང་ཁྱད་པར་དུ་འཕགས་པ་ཞིག་ཡིན་ན་ཞེས་བྱ་བ་སྟེ།དེ་ཡང་ཟླ་བ་སྒྲོན་མེའི་མདོ་ལས། “བྱེ་བ་ཁྲག་ཁྲིག་བལྟམས་པའི་ཞིང་དག་ན། །མཆོད་པའི་རྣམ་པ་དཔག་མེད་ཇི་སྙེད་པས། །སྐྱེས་མཆོག་རྣམས་ལ་ཉིན་རེར་རྟག་མཆོད་པས། །བྱམས་པའི་སེམས་ལ་གྲངས་དང་ཆར་མི་ཕོད། །”ཅེས་དེ་འདྲའི་ཕན་ཡོན་ཆེན་པོ་ཡོད་པ་གསུངས་ན། སེམས་ཅན་མ་ལུས་པ་སྟེ་མཁའ་ཁྱབ་ཀྱི་སེམས་ཅན་ཐམས་ཅད་ཀྱི་གནས་སྐབས་དང་མཐར་ཐུག་ལུས་དང་སེམས་ལ་བདེ་བ་ཐོབ་པའི་དོན་དུ་བརྩོན་པའི་བསམ་པ་བཟང་པོ་བྱང་ཆུབ་ཀྱི་སེམས་བསྐྱེད་དེ་ཉིད་ལ་བསོད་ནམས་ཆེན་པོ་ཚད་མེད་པ་གྲངས་མེད་པ་ཡོད་པ་ནི་ལྟ་སྨོས་ཀྱང་ཅི་ཞིག་དགོས་ཞེས་བྱ་བའི་དོན་ནོ། ། 

འོ་ན་སེམས་ཅན་གཞན་ཐམས་ཅད་རང་རང་གི་ལུས་སེམས་ཀྱི་སྡུག་བསྔལ་རང་རང་གིས་ཕར་བསལ་བའམ་སྤོང་བ་དང༌། རང་རང་ལ་དགོས་པའི་ལུས་སེམས་ཀྱི་བདེ་བ་རང་རང་གིས་སྒྲུབ་ན་ཆོག་པ་མ་ཡིན་ནམ། དེ་ལ་བྱང་ཆུབ་སེམས་དཔས་བསམ་པ་བཟང་པོ་བྱང་ཆུབ་སེམས་བསྐྱེད་ཀྱིས་ཀུན་ནས་བསླངས་ཏེ་གྲོགས་དན་བྱ་ཅི་ཞིག་དགོས་སྙམ་དུ་སེམས་ན་དེ་ཡང་མ་ཡིན་ཏེ། སྡུག་བསྔལ་འདོར་འདོད་སེམས་ཡོད་ཀྱང༌། །སྡུག་བསྔལ་ཉིད་ལ་མངོན་པར་རྒྱུག །བདེ་བ་འདོད་ཀྱང་གཏི་མུག་པས། །རང་གི་བདེ་བ་དགྲ་ལྟར་འཇོམས། །ཞེས་པ་ནི། འཁོར་བ་པའི་སེམས་ཅན་དེ་རྣམས་ཞེ་འདོད་དང་ལག་ལེན་གཉིས་ཀ་ཕྱིན་ཅི་ལོག་པར་གྱུར་ཏེ། རང་རང་སོ་སོའི་བསམ་པ་ལ་ང་རང་རང་གི་ལུས་དང་སེམས་ལ་ཡོད་པའི་སྡུག་བསྔལ་གང་ཇི་སྙེད་ཡོད་པ་དེ་དག་ཐམས་ཅད་འདོར་བའམ་སྤང་བར་བྱ་བསམ་པའི་བསམ་པ་ཞིག་ཡོད་པའམ་དེ་འདྲ་འདོད་པའི་སེམས་ཡོད་ཀྱང་། སྡུག་བསྔལ་འབྱུང་བར་བྱེད་པའི་རྒྱུ་དེ་ནི་སྐྱེ་བ་ནས་ཚེ་རབས་གཞན་དུ་སྲོག་བཅད་པ་དང་། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང་། རྫུན་དང་། ཕྲ་མ་དང༌། ཚིག་རྩུབ་དང་། ངག་འཁྱལ་དང༌། བརྣབ་སེམས་དང་། གནོད་སེམས་དང༌། ལོག་པར་ལྟ་བ་དེ་རྣམས་ཡིན་པས། དེ་རྣམས་སྤོང་མ་ཤེས་ནས་དེ་རྣམས་རང་གིས་ལག་ལེན་བསྟར་ཞིང་ཉམས་སུ་བླངས་ནས་སྡུག་བསྔལ་གྱི་རྒྱུ་ཉིད་ལ་མངོན་པར་རྒྱུག་པ་དང༌། སེམས་ཅན་དེ་རྣམས་ཀྱིས་རང་རང་གི་ལུས་དང་སེམས་ལ་གནས་སྐབས་དང་མཐར་ཐུག་ཀུན་ཏུ་བདེ་བ་ཞིག་ཐོབ་པར་འདོད་པ་ཡོད་ཀྱང་། བདེ་བ་སྒྲུབ་པའི་ཐབས་ལ་ཤིན་ཏུ་རྨོངས་པའི་གཏི་མུག་མ་རིག་པས་རང་གི་བདེ་བ་ཐོབ་པའི་རྒྱུའམ་རྐྱེན་ནི་སྲོག་གཅོད་པ་སྤོང་བ་དང་། མ་བྱིན་པར་ལེན་པ་སྤོང་བ་དང་། འདོད་པས་ལོག་པར་གཡེམ་པ་སྤོང་བ་ལ་སོགས་པའི་དགེ་བ་བཅུ་པོ་ཚུལ་བཞིན་དུ་ཉམས་སུ་ལེན་པ་དང༌། མི་དགེ་བ་བཅུ་པོ་དེ་སྤོང་བར་བྱེད་པ་ཡིན་ལ། དེ་ནི་མ་ཤེས་ནས་བདེ་བ་ཐོབ་པའི་རྒྱུ་དགེ་བའི་ལས་ཀྱི་ལམ་གྱི་ཉམས་ལེན་དེ་དག་གི་དགྲ་བོ་ལྟར་དུ་ཕར་འཇོམས་ནས་སྤོང་བར་བྱེད་པ་དེས་ན་སེམས་ཅན་ཐམས་ཅད་ནི་རང་རང་སོ་སོའི་ཞེ་འདོད་དེ་དང༌། སྦྱོར་བ་ལག་ལེན་གཉིས་པོ་དེ་ནོར་ནས་ཕྱིན་ཅི་ལོག་པར་གྱུར་པའི་སྒོ་ནས་རང་རང་གི་བདེ་བ་སྒྲུབ་མི་ནུས་པ་དང༌། རང་རང་གི་སྡུག་བསྔལ་དེ་རང་རང་གིས་སྤོང་མི་ནུས་པར་གསུངས། 

གང་ཞིག་བདེ་བས་ཕོངས་པ་དང་། །སྡུག་བསྔལ་མང་ལྡན་དེ་དག་ལ། །བདེ་བ་ཀུན་གྱིས་ཚིམ་པ་དང་། །སྡུག་བསྔལ་ཐམས་ཅད་གཅོད་བྱེད་ཅིང་། །གཏི་མུག་ཀྱང་ནི་སེལ་བྱེད་པ། །དེ་དང་དགེ་མཚུངས་ག་ལ་ཡོད། །དེ་འདྲའི་བཤེས་ཀྱང་ག་ལ་ཡོད། །བསོད་ནམས་དེ་འདྲའང་ག་ལ་ཡོད། །ཅེས་པ་ནི། རྒྱལ་བའི་སྲས་པོ་བྱང་ཆུབ་སེམས་དཔའ་གང་ཞིག་ཁམས་གསུམ་གྱི་སེམས་ཅན་ལུས་དང་སེམས་ལ་བདེ་བ་མ་ཐོབ་ནས་བདེ་བས་ཤིན་ཏུ་ཕོངས་ཤིང་དབུལ་བར་གྱུར་པ་དང༌། སྐྱེ་རྒ་ན་འཆི་ལ་སོགས་པའི་སྡུག་བསྔལ་བརྒྱ་ཕྲག་སྟོང་ཕྲག་མང་པོ་དང་ལྡན་པ་དེ་དག་རྣམས་ལ། རིམ་པ་བཞིན་དུ་བྱང་ཆུབ་སེམས་དཔའི་ཐུགས་ཀྱི་རྒྱུད་ན་བྱམས་པ་ཆེན་པོ་ཡོད་པའི་སྟོབས་ཀྱིས་སེམས་ཅན་བདེ་བས་ཕོངས་པ་དེ་དག་ལ་བདེ་བ་ཀུན་གྱིས་ཚིམ་པར་མཛད་པ་དང༌། ཐུགས་དམིགས་པ་མེད་པའི་ཐུགས་རྗེ་ཆེན་པོས་སྡུག་བསྔལ་མང་པོ་དང་ལྡན་པ་དེ་དག་ཐམས་ཅད་ཀྱི་ལུས་སེམས་ཀྱི་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཐམས་ཅད་རྒྱུན་གཅོད་པར་ཡང་བྱེད་ཅིང་། ཤེས་རབ་ཆེན་པོས་བདེ་སྡུག་གི་རྒྱུ་མི་ཤེས་པའི་གཏི་མུག་མ་རིག་པའི་མུན་པ་དེ་ཉིད་ཀྱང་ནི་སེལ་བར་བྱེད་པ། དེ་ལྟ་བུའི་བྱང་ཆུབ་སེམས་དཔའ་དེ་དང་དགེ་ལེགས་ཀྱི་ཚུལ་མཚུངས་པ་ག་ལ་ཡོད་དེ་ཡོད་པ་མ་ཡིན། དེ་ལྟ་བུའི་ཕན་བདེ་ལ་སྦྱོར་བར་བྱེད་པའི་མཛའ་བཤེས་བཟང་པོ་དེ་ཉིད་ཀྱང་ག་ལ་ཡོད་དེ་གཞན་ཡོད་པ་མ་ཡིན་ལ། བྱང་ཆུབ་སེམས་དཔས་སེམས་ཅན་གཞན་རྣམས་ཀྱི་རྒྱུད་ཀྱི་སྡུག་བསྔལ་ཐམས་ཅད་འཇོམས་པར་བྱེད་པ་དང་། བདེ་བ་ཐམས་ཅད་གོང་ནས་གོང་དུ་སྤེལ་བ་དང་། གཏི་མུག་མ་རིག་པའི་མུན་པ་ཐམས་ཅད་སེལ་བར་བྱེད་ནུས་པའི་བསོད་ནམས་དེ་འདྲ་བའང་གཞན་དག་སུ་ལ་ཡོད་དེ་རྣམ་པ་ཀུན་ཏུ་ཡོད་པ་མ་ཡིན་ཞེས་པའོ། །

སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བའི་ཡོན་ཏན། གསུམ་པ་སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བའི་ཡོན་ཏན་བརྗོད་པ་ནི། ཕན་བཏགས་ལན་ལྡོན་གང་ཡིན་པ། །དེ་ཡང་རེ་ཞིག་བསྔགས་འོས་ན། །མ་བཅོལ་ལེགས་པར་བྱེད་པ་ཡི། །བྱང་ཆུབ་སེམས་དཔའ་སྨོས་མི་དགོས། །ཞེས་པ་ནི། བྱང་ཆུབ་སེམས་དཔའ་བྱང་ཆུབ་སེམས་བསྐྱེད་ཀྱི་བསམ་པ་བཟང་པོ་དང་ལྡན་པ་རྣམས་ལ་དེ་ལྟ་བུས་བསྟོད་པ་དང་བསྔགས་པ་བརྗོད་པ་ག་ལ་འོས་སྙམ་ན། དེ་ལ་བསྟོད་པའམ་བསྔགས་པ་བརྗོད་པར་འོས་ཏེ། འཇིག་རྟེན་ན་མི་འགའ་རེས་རང་ཉིད་ཉམས་ང་བའམ་ཕོངས་ཤིང་དབུལ་བར་གྱུར་པའི་གནས་སྐབས་ལྟ་བུ་ལ། གཞན་ཟས་གོས་སྦྱིན་པ་ལྟ་བུའམ། ལུས་ཀྱི་ནད་དང་སྡུག་བསྔལ་ཐམས་ཅད་བསལ་བར་བྱེད་ཅིང་མི་འཇིགས་པའི་སྦྱིན་པ་སོགས་ཀྱིས་སྐྱབས་བྱེད་པ་ལྟ་བུས་ཕན་བཏགས་པ་དེ། རྗེས་སུ་དེ་ལ་རང་གིས་དྲིན་ལན་འཇལ་ནུས་པའི་གོ་སྐབས་བྱུང་པ་ན། འདིས་ང་ལ་སྔོན་མ་སྐྱབས་དང་མགོན་དང་དཔུང་གཉེན་དང་དྲིན་བཟང་པོ་འདི་འདྲའི་སྒོ་ནས་བསྐྱངས་པར་བྱས་བྱུང་སྙམ་པ་དེ་དྲན་ནས། ཁོ་ལ་དྲིན་ལན་ལ་དྲིན་དུ་གཟོ་བའམ་འཇལ་ཤེས་པ་གང་ཡིན་པའི་གང་ཟག་དེ་ཡང་རེ་ཞིག་མི་བཟང་ངན་ཤེས་པ། གནད་ཤེས་པ།  ཡ་རབས་ཀྱི་རིགས་རེད་ཟེར་ནས་འཇིག་རྟེན་པ་རྣམས་ཀྱིས་བསྔགས་པའམ་བསྟོད་པར་འོས་པ་ཞིག་ཡིན་ན། སེམས་ཅན་རྣམས་རང་རང་ཉིད་ལ་ཉམ་ང་བའམ་རྒུད་པ་དང་ཕོངས་པའི་གནས་སྐབས་ན་ཕན་བཏགས་རོགས་གྱིས། སྐྱབས་མཛད་རོགས་གྱིས།མགོན་བྱེད་རོགས་གྱིས་ཟེར་ནས་ཕར་མ་བཅོལ་བའམ་མ་ཞུས་བཞིན་དུ། ཚུར་ལ་དུས་དང་རྣམ་པ་ཀུན་ཏུ་ལེགས་པར་བྱེད་པ་ཡི་བྱང་ཆུབ་སེམས་དཔའ་དེ་རྣམས་ལ་བསྟོད་པ་དང་བསྔགས་པ་བརྗོད་པར་འོས་པ་དེ་ནི་ལྟ་སྨོས་ཀྱང་ཅི་ཞིག་དགོས་ཏེ་སྨོས་མ་དགོས་སོ་ཞེས་པའི་དོན་ནོ། །
     
འགྲོ་བ་ཉུང་ཟད་ནར་མའི་ཟས་སྦྱོར་བ། །སྐད་ཅིག་ཟས་ཙམ་སྦྱིན་པར་བྱེད་པ་དང༌། །བརྙས་བཅས་ཉིན་ཕྱེད་འགྲང་པར་བྱེད་པ་ཡང་། །དགེ་བ་བྱེད་པ་ཡིན་ཞེས་སྐྱེས་བོས་བཀུར། །ཞེས་པ་ནི། དཔེར་ན། དམན་པའི་འགྲོ་བ་ཉུང་ཟད་ཅེས་བྱ་བ་སྟེ། འགྲོ་བ་སྟེ་སེམས་ཅན་ལྔ་དང་བཅུ་དང་བཅོ་ལྔ། ཉི་ཤུ། བརྒྱ། སྟོང་ལ་སོགས་པ་ཚད་དང་གྲངས་ཡོད་པ་ཉུང་ཟད་ཉུང་ཉུང་དེ་འདྲ་ཞིག་ལ། སྦྱིན་བདག་འགའ་རེས་དུས་ནར་མའི་ཟས་སྦྱོར་བ་སྟེ་ཉི་མ་རེ་རེ་བཞིན་དུའམ། ཡང་ན་ཚེས་པ་བཅུ་བཅུའམ་བཅོ་ལྔ་བཅོ་ལྔའམ། ཟླ་བ་རེ་རེ་ལྟ་བུའམ། ལོ་རེ་རེའི་ལོ་གསར་གྱི་སྐབས་ལྟ་བུ་ལ་ཟས་སྦྱིན་ནས་སྦྱོར་བར་་བྱེད་པ་དེ་ཡང་། དུས་ཚོད་ཀྱང་ཐུང་ཐུང་སྐད་ཅིག་མ་ཙམ་ཞིག་ལ། དངོས་པོ་ཡང་དམན་པ་ཁ་ལ་བཟའ་རྒྱུའི་ཟས་ཙམ་སྦྱིན་པར་བྱེད་པ་དང༌། སྦྱིན་པའི་ཚུལ་ཡང་བརྙས་བཅོས་དང་བཅས་པའི་སྒོ་ནས་ཁོ་རང་སྦྱིན་བདག་གཏོང་བ་པོ་ཡིན་སྙམ་ནས་ང་རྒྱལ་དང་སྤོབས་པ་དང་ཆེ་འགྱིང་དང་བཅས། སྦྱིན་ཡུལ་གྱི་སློང་མོ་བ་སྤྲང་པོ་མུ་ཏོ་བ་དེ་རྣམས་ལ་བརྙས་བཅོས་དང་ཁྱད་གསོད་དང་བཅས་པའི་སྒོ་ནས་ཕན་འདོགས་པའི་ཁྱད་པར་གྱི་དབང་དུ་བྱས་ན། སྔ་དྲོ་ཟ་མ་ཐེངས་རེ་ཙམ་བྱིན་ན་ཉིན་མ་ཕྱེད་ཀ་ལ་ལྟོ་འགྲངས་ནས་ཟས་གཞན་ཚོལ་མི་དགོས་པ་ལྟ་བུ། དེ་འདྲའི་སྦྱིན་བདག་བྱེད་མཁན་ཞིག་ཡོད་ན། སྦྱིན་བདག་དེ་ལ་འཇིག་རྟེན་པ་གཞན་རྣམས་ཀྱིས་འདི་མི་བསོད་ནམས་ཆེན་པོ་ད་ལྟ་ཡང་སྦྱིན་པ་གཏོང་། སྔོན་མ་ཡང་སྦྱིན་པ་བཏང་། མི་བཟང་པོ། བསོད་ནམས་ཅན། ཕྱུག་པོ། འབྱོར་ལྡན་དགེ་བ་བྱས་པ་ཡིན་ནོ་ཞེས་སྐྱེ་བོ་རྣམས་ཀྱིས་བཀུར་སྟི་དང་རིམ་གྲོ་དང་བསྔགས་པ་བརྗོད་པ་དེ་འདྲ་གཅིག་ཡིན་ན། 
      
སེམས་ཅན་གྲངས་མཐའ་ཡས་ལ་དུས་རིང་དུ། །བདེ་བར་གཤེགས་ཀྱི་བདེ་བ་བླ་ན་མེད། །ཡིད་ལ་བསམ་པ་མཐའ་དག་རྫོགས་བྱེད་པ། །རྟག་ཏུ་སྦྱིན་པ་ལྟ་ཞིག་སྨོས་མི་དགོས། །ཞེས་པ་ནི། བྱང་ཆུབ་སེམས་དཔའ་བསམ་པ་བཟང་པོ་བྱང་ཆུབ་ཀྱི་སེམས་བསྐྱེད་རྒྱུད་ལྡན་གྱི་གང་ཟག་དེ་རྣམས་ནི་ཁམས་གསུམ་གྱི་སེམས་ཅན་ཐམས་ཅད་ཀྱི་སྦྱིན་བདག་ཡིན་པས་དེས་ན་སེམས་ཅན་ལྔ་དང་བཅུ། བཅོ་ལྔ། བརྒྱ་ཉིས་བརྒྱ་སོགས་དེ་འདྲ་མ་ཡིན་པ། གྲངས་མཐའ་ཡས་པ་གྲངས་མེད་པ་བརྩི་མི་ཐུབ་པ་དེ་རྣམས་ཐམས་ཅད་ལ། དུས་སྐད་ཅིག་ཙམ་ལྟ་བུ་ཐུང་ངུ་མ་ཡིན་པར་དུས་རིང་དུ་སྟེ་བསྐལ་པ་གྲངས་མེད་པ་དུ་མའི་བར་དུ། དེ་ཡང་བདེ་བའི་ཁྱད་པར་ལ་ཡང་། ཟས་ལྟོ་འགྲངས་པ་ཙམ་སྦྱིན་པར་བྱེད་པ་ལྟ་བུ་མ་ཡིན་པར་བདེ་བར་གཤེགས་ཀྱི་བདེ་བ་བླ་ན་མེད་པ་སྟེ་རྫོགས་པའི་སངས་རྒྱས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བདེ་བ་བླ་ན་མེད་པ། གོང་ན་མེད་པ་དེ་ཉིད་སྦྱིན་ཚུལ་གྱི་དབང་དུ་བྱས་ན། བརྙས་བཅོས་དང་བཅས་པ་མ་ཡིན་པར་སེམས་ཅན་ཐམས་ཅད་ཀྱི་སོ་སོའི་བསམ་པ་གང་དང་རེ་བ་གང་དང་གང་ཡོད་པ་དེ་ཡིད་ལ་བསམ་པ་མཐའ་དག་རྫོགས་པར་བྱེད་པའི་ཚུལ་གྱི་སྒོ་ནས། དེ་ཡང་དུས་སྐད་ཅིག་ཙམ་མ་ཡིན་པར་དུས་རྟག་ཏུ་རྒྱུན་ཆད་པ་མེད་པར་ཆོས་དང་ཟང་ཟིང་དང༌། མི་འཇིགས་པའི་སྐྱབས་དང་བྱམས་པ་སོགས་དེ་ལྟ་བུའི་སྦྱིན་པ་རྣམ་པ་བཞིའི་སྒོ་ནས་རྒྱུན་མི་ཆད་པ་སྦྱིན་པར་བྱེད་པ་དེ་ལ་བསྟོད་པ་དང་བསྔགས་པར་འོས་པ་ནི་ལྟ་སྨོས་ཀྱང་ཅི་ཞིག་དགོས་ཏེ་སྨོས་མ་དགོས་སོ་ཞེས་གསུངས། 

གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་པར་བྱེད་ན་དེ། །ངན་སེམས་བསྐྱེད་པའི་གྲངས་བཞིན་བསྐལ་པར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་པ་ནི། ཁམས་གསུམ་གྱི་སེམས་ཅན་ཐམས་ཅད་ཀྱི་སྦྱིན་པའི་བདག་པོར་གྱུར་པའི་རྒྱལ་བའི་སྲས་པོ་བྱང་ཆུབ་སེམས་དཔའ་དེ་དག་ལ་བརྙས་བཅོས་དང་ཁོང་ཁྲོ་སོགས་བྱ་མི་རུང་བའི་རྒྱུ་མཚན་བསྟན་པ་སྟེ། གང་ཟག་ལོག་པར་སྤྱད་པ་གང་ཞིག་སེམས་ཅན་ཀུན་ལ་དུས་དང་རྣམ་པ་ཀུན་ཏུ་ཟས་གོས་གནས་མལ་ཡོ་བྱད་ལ་སོགས་པའམ་ཆོས་དང་ཟང་ཟིང་གི་སྒོ་ནས་ཚིམ་པར་བྱེད་པའི་རྒྱལ་བའི་སྲས་པོ་སེམས་ཅན་ཐམས་ཅད་ཀྱི་སྦྱིན་བདག་ཆེན་པོ་ཉིད་དུ་གྱུར་པ་དེ་ལ་ངན་སེམས་བསྐྱེད་དུ་མི་རུང་བ་ཡིན་པ་ལ། གལ་ཏེ་དེས་ངན་པའི་སེམས་ཏེ་ཁོང་ཁྲོ་ཟ་བའམ་བརྙས་བཅོས་ཀྱི་བློ་ལྟ་བུ་དང༌། དད་པ་ལོག་པ་ལྟ་བུ། སྐུར་བ་འདེབས་པ་ལྟ་བུ་དེ་འདྲའི་ངན་པའི་སེམས་ཤིག་སྐྱེད་པར་བྱེད་པ་ཡིན་ན། ངན་སེམས་དེ་དུས་ཚོད་སྐད་ཅིག་མ་ག་ཚོད་ལ་བསྐྱེད་པ་ཡིན་ན། ངན་སེམས་བསྐྱེད་པའི་སྐད་ཅིག་མ་རེ་རེའི་གྲངས་བཞིན་སྐྱེ་བ་ཕྱི་མ་ཕན་ཆད་ལ་བསྐལ་པ་རེ་རེའི་བར་དུ་དམྱལ་བའི་གནས་སུ་སྐྱེས་ནས་ཚ་གྲང་གི་སྡུག་བསྔལ་མྱོང་བར་འགྱུར་བ་ཡིན་ཞེས་སྟོན་པ་ཐུབ་པའི་དབང་པོས་མདོ་སྡེ་ལས་གསུངས་ཏེ། དེའང་རྣམ་པར་ངེས་པ་རབ་ཏུ་ཞི་བ་ཆོ་འཕྲུལ་གྱི་མདོ་ལས། “སངས་རྒྱས་ཀྱི་ཞལ་སྔ་ནས། འཇམ་དཔལ་ཞེས་འཇམ་དབྱངས་ལ་གསུངས་ཏེ། བྱང་ཆུབ་སེམས་དཔའ་གཞན་གྱིས་བྱང་ཆུབ་སེམས་དཔའ་གཞན་ལ་ཁོང་ཁྲོ་དང་བརྙས་བཅོས་ཀྱི་སེམས་བསྐྱེད་པར་འགྱུར་བའི་སྐད་ཅིག་མའི་གྲངས་བཞིན་བསྐལ་པར་བདག་རང་ཉིད་མ་འོངས་པ་ན་དམྱལ་བ་ན་གནས་པར་འགྱུར་བ་ཤེས་དགོས་པའམ་གོ་ཆ་བགོ་བར་བྱའོ། །”ཞེས་གསུངས། དེས་ན་བྱང་ཆུབ་སེམས་དཔའ་ཁམས་གསུམ་གྱི་སེམས་ཅན་ཐམས་ཅད་ཀྱི་སྦྱིན་པའི་བདག་པོ་ཆེན་པོ་དེ་ཉིད་ལ་དུས་དང་རྣམ་པ་ཀུན་ཏུ་ཁོང་ཁྲོའམ་བརྙས་བཅོས་ཀྱི་བསམ་བློ་ངན་པ་སྐྱེ་མི་རུང་ཞེས་པའི་དོན་ནོ། །

འོན་ཏེ་གང་ཞིག་ཡིད་རབ་དང་བྱེད་ན། །དེ་ཡི་འབྲས་བུ་དེ་བས་ལྷག་པར་འཕེལ། །ཞེས་པ་ནི། འོན་ཏེ་ཡང་གང་ཟག་ཡ་རབས་ཀྱི་སྤྱོད་པ་དང་ལྡན་པ། བསམ་པ་བཟང་པོ་དད་པ་ཅན་གང་ཞིག་གིས་རང་གི་ཡིད་དམ་སེམས་རབ་ཏུ་དང་བའི་སྒོ་ནས་བྱང་ཆུབ་སེམས་དཔའི་སྐུ་དང་ཞལ་རས་ལ་མིག་གིས་ཡག་པོ་མཇལ་བ་ཙམ་མམ་བལྟ་བ་ཙམ་བྱེད་པ་ཡིན་ན་ཡང་།དེའི་བསོད་ནམས་དགེ་བའི་འབྲས་བུ་ནི། སྔོན་མ་ངན་སེམས་བསྐྱེད་པའི་འབྲས་བུ་དེ་བས་ཀྱང་ལྷག་པར་གོང་ནས་གོང་དུ་འཕེལ་བ་སྟེ་བསོད་ནམས་ཀྱི་ཕུང་པོ་ཚད་མེད་པ་དང་ལྡན་པར་འགྱུར་བ་ཡིན་ཞེས་པའི་དོན་ནོ། །

རྒྱལ་སྲས་རྣམས་ལ་དོ་གལ་ཆེན་པོས་ཀྱང་། །སྡིག་པ་མི་འབྱུང་དགེ་བ་ངང་གིས་འཕེལ། །ཞེས་པ་ནི། དེ་ལྟ་བུའི་ཁམས་གསུམ་གྱི་སེམས་ཅན་ཐམས་ཅད་ཀྱི་སྦྱིན་པའི་བདག་པོར་གྱུར་བའི་རྒྱལ་བ་སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་དཔའ་དེ་རྣམས་ལ་འགྲོ་བ་མང་པོའི་མཐའ་འམ། བསྐལ་པ་མང་པོའི་ཡུན་ཚད་ལ་བྱ་དཀའ་བའི་སྤྱོད་པ། དབུ་དང་ཡན་ལག བུ་དང་ཆུང་མ། འཁོར་དང་རྒྱལ་སྲིད་ལ་སོགས་པ་སྦྱིན་པ་བཏང་བའི་སྒོ་ནས་དོ་གལ་ཆེན་པོ་སྟེ་དཀའ་ངལ་ལམ་འོ་བརྒྱལ་ཤིན་ཏུ་ཆེན་པོ་གང་འདྲ་ཞིག་བྱུང་ན་ཡང་། བྱང་ཆུབ་ཀྱི་ལམ་ལས་ཕྱིར་ལྡོག་པར་འགྱུར་བ་དང་། དེ་ལ་དཔའ་ཞུམ་པ་དང་སྒྱིད་ལུག་པའམ། ཡིད་བསུན་པར་འགྱུར་བ་ལྟ་བུའི་སྡིག་པའི་བསམ་པ་རྣམ་པ་ཀུན་ཏུ་མི་འབྱུང་ཞིང་། སེམས་གཞན་དོན་ལ་འཇུག་པ་དང་བླ་མེད་རྫོགས་བྱང་མྱུར་དུ་ཐོབ་པར་འདོད་པའི་བརྩོན་འགྲུས་ཀྱི་དགེ་བའི་རྩ་བ་ཡང་ངང་གི་སྒོ་ནས་གོང་ནས་གོང་དུ་ལྷག་པར་འཕེལ་བར་འགྱུར་བ་སྟེ། དཔེར་ན། ནགས་ཚལ་ཆེན་པོ་ལ་མེ་ཞུགས་པའི་གནས་སྐབས་ན་རླུང་གང་འདྲ་ཞིག་བྱུང་ན་ཡང་མེ་འབར་བའི་གྲོགས་ཉིད་དུ་འགྱུར་བ་ཡིན་པ་དཔེ་དེ་དང་ཆོས་མཚུངས་ཞེས་གསུངས། 

གང་ལ་སེམས་ཀྱི་དམ་པ་རིན་ཆེན་དེ། །སྐྱེས་པ་དེ་ཡི་སྐུ་ལ་ཕྱག་འཚལ་ཞིང་། །གང་ལ་གནོད་པ་བྱས་ཀྱང་བདེ་འབྲེལ་བ། །བདེ་བའི་འབྱུང་གནས་དེ་ལ་སྐྱབས་སུ་མཆི། །ཞེས་གསུངས་པ་ནི། དེ་ལྟར་ན་སེམས་ཅན་མཆོག་དམན་བར་མ་ཕོ་མོ་རྒན་གཞོན་གང་དང་གང་ལ་ཡང་ཁྱད་པར་མེད་པ་སུ་འདྲ་ཞིག་གི་རྒྱུད་ལ་སེམས་ཀྱི་དམ་པ་སྟེ་རིན་ཆེན་བྱང་ཆུབ་ཀྱི་སེམས་ཏེ། སེམས་ཅན་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པ་དང་། དེའི་རྒྱུ་ལམ་ལ་འཇུག་པར་འདོད་པའི་བསམ་པ་བཟང་པོ་དེ་སྐྱེས་པར་གྱུར་པ་དེ་ཡི་སྐུ་ལ་སྟེ་ཡན་ལག་གི་ཤིན་ཏུ་དམན་ཤོས་རྐང་པའི་མཐིལ་ལ་ཞི་བ་ལྷ་ཁོང་གི་སྤྱི་བོའི་གཙུག་གིས་མཆོད་དེ་བསྟོད་ནས་ཕྱག་འཚལ་ཞིང་། ཡང་བྱང་ཆུབ་སེམས་དཔའ་བྱང་ཆུབ་སེམས་བསྐྱེད་ཀྱི་བསམ་པ་བཟང་པོ་དང་ལྡན་པ་གང་ལ་གནོད་པ་བྱས་ཀྱང་ཞེས་སྐུ་ལ་རྡུང་བརྡེག་བཏང་བ་དང༌། སྐུ་སྲོག་འཕྲོག་པ། དམའ་འབེབས་དང་གཤེ་གཤེ་བཏང་བ་ལ་སོགས་པ་གནོད་པ་གང་བྱས་པ་ཡིན་ན་ཡང་། གནོད་བྱེད་ཀྱི་གང་ཟག་དེ་འཕྲལ་དང་ཡུན་དུ་ཕན་བདེ་ལ་སྦྱོར་བར་བྱེད་པ་སྟེ་བདེ་བའི་གནས་སུ་བཀོད་པའི་འབྲེལ་བར་འགྱུར་བའི་བདེ་བ་ཐམས་ཅད་ཀྱི་འབྱུང་གནས་ཞེས་བྱ་བ་སྟེ། བྱང་ཆུབ་སེམས་དཔའི་ཐུགས་བསྐྱེད་དང་སྨོན་ལམ་གྱི་སྟོབས་ཀྱིས་གནོད་བྱེད་ཀྱི་གང་ཟག་དེས་གནས་སྐབས་གནོད་པ་བྱས་པ་ལ་བརྟེན་ནས་དེའི་རྣམ་པར་སྨིན་པའི་ལས་ཀྱི་འབྲས་བུ་དུས་ཡུན་རིང་པོ་ལ་དམྱལ་བ་ཚ་གྲང་ལ་སོགས་པའི་སྡུག་བསྔལ་མང་པོ་མྱོང་དགོས་པ་ཡིན་ནའང་།མཐའ་མ་ནམ་ཞིག་གི་ཚེ་ན་ཁོ་འཁོར་བ་མཐའ་ཅན་དུ་གྱུར་ནས་བྱང་ཆུབ་སེམས་དཔའི་ཐུགས་རྗེས་ཟིན་པའམ་སྨོན་ལམ་གྱི་སྟོབས་ཀྱིས་འཁོར་བ་ལས་གྲོལ་བར་འགྱུར་བ་ཡིན་པ་སྟེ། བདག་ཅག་གི་སྟོན་པའི་སྔོན་གྱི་སྐྱེས་རབས་སུ། རྔོན་པའི་ཆ་བྱད་ཅན་རྒྱལ་པོ་རྩོད་ཆུང་དཔོན་གཡོག་ལྔས་དྲང་སྲོང་བཟོད་པར་སྨྲ་བ་ལ་དབུ་དང་ཡན་ལག་ཐམས་ཅད་བཅད་ནས་སྐུ་སྲོག་ལ་གནོད་འཚེ་བྱས་པ་དེའི་གནས་སྐབས་སུ་དྲང་སྲོང་གི་ཐུགས་རྗེས་བཟུང་སྟེ་སྨོན་ལམ་བཏབ་པ་ལ་བརྟེན་ནས། སྟོན་པ་མངོན་པར་རྫོགས་པར་སངས་རྒྱས་པའི་ཚེ། ཡུལ་ཝཱ་རཱ་ཎ་སཱིར་ཆོས་ཀྱི་འཁོར་ལོ་ཐོག་མར་བསྐོར་བའི་གདུལ་ཞིང་། ཀུན་ཤེས་ཀཽཎྜི་ན་ཡ་ལ་སོགས་པའི་འཁོར་ལྔ་སྡེ་བཟང་པོ་དེ་རྒྱལ་པོ་རྩོད་ཆུང་དཔོན་གཡོག་ལྔ་པོའི་སྐྱེ་མཐའ་ཡིན་པར་གསུངས། དེ་ལྟ་བུའི་བདེ་བའི་འབྱུང་གནས་བྱང་ཆུབ་སེམས་དཔའ་དེ་ལ་དུས་དང་གནས་སྐབས་ཀུན་ཏུ་སྐྱབས་སུ་མཆིའོ་ཞེས། བྱང་ཆུབ་སེམས་དཔའ་ལ་བསམ་པ་བཟང་པོ་བྱང་ཆུབ་སེམས་བསྐྱེད་དེ་ཡོད་པའི་སྟོབས་ཀྱིས་ཕྱག་འཚལ་བའི་ཡུལ་དང་སྐྱབས་སུ་འགྲོ་བའི་ཡུལ་མཆོག་ཏུ་གྱུར་པ་ཡིན་པར་ཤེས་པར་བྱ་བའི་ཕྱིར། ཞི་བ་ལྷས་ཀྱང་ཕྱག་འཚལ་ཞིང་སྐྱབས་སུ་འགྲོ་བ་གནང་བར་མཛད་པའོ། ། དེ་ཡན་ཆད་ཀྱིས་ལེའུ་གཞུང་སོང་ནས། གཉིས་པ།  ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཞེས་པ་སྟེ། “སྒྲིབ་གཉིས་ཟད་པས་བྱང་བ་དང༌། །ཡེ་ཤེས་རྒྱས་པས་ཆུབ་པ་ཉིད། །”ཅེས་གསུངས་པ་ལྟར། སྒྲིག་གཉིས་བག་ཆགས་དང་བཅས་པ་བྱང་བས་ན་བྱང༌། རྟོགས་བྱའི་ཡེ་ཤེས་ཡོན་ཏན་མཐའ་དག་ཁོང་དུ་ཆུབ་པས་ནས་ཆུབ། འགྲོ་མང་གི་མཐའ་བསྐལ་པའི་ཡུན་ཚད་བྱ་དཀའ་བའི་སྤྱོད་པ་གང་ལ་ཡང་སེམས་དཔའ་མི་ཞུམ་པས་ན་སེམས་དཔའ། དེའི་སྤྱོད་པ་རང་སྨིན་པར་བྱེད་པའི་ཕ་རོལ་ཏུ་ཕྱིན་པ་དྲུག  གཞན་སྨིན་པར་བྱེད་པ་བསྡུ་བའི་དངོས་པོ་བཞི་ལྟ་བུའམ། ཚུལ་ཁྲིམས་ཀྱི་བསླབ་པ་དང༌། ཏིང་ངེ་འཛིན་གྱི་བསླབ་པ་དང་། ཤེས་རབ་ཀྱི་བསླབ་པ་སྟེ་བསླབ་པ་རྣམ་པ་གསུམ་སོགས་སྤྱོད་པ་རྒྱ་མཚོ་ལྟ་བུ་ལ་ཚུལ་བཞིན་དུ་འཇུག་པར་བྱེད་པའི་ཐབས་བསྟན་པ་ལས་ལེའུ་བཅུ་ཡོད་པའི་ནང་ནས། ཐོག་མར་བྱང་ཆུབ་སེམས་བསྐྱེད་ཀྱི་ཕན་ཡོན་བཤད་པའམ་བསྟན་པ་ཞེས་བྱ་བ་སྟེ་ལེའུ་དང་པོ་ཡིན་ནོ།། །།

ལེའུ་གཉིས་པ། མི་མཐུན་པྱོགས་སྡིག་པ་བཤགས་པའི་ལེའུ། གཉིས་པ་མི་མཐུན་ཕྱོགས་སྡིག་པ་བཤགས་པའི་ལེའུ་ལ་གཉིས་ཏེ། ལེའུའི་གཞུང་དང་། ལེའུའི་མཚན་བསྟན་པའོ།། དང་པོ་ལ། སེར་སྣའི་གཉེན་པོ་ལ་མཆོད་པ་འབུལ་བའི་ཡན་ལག་དང་། ང་རྒྱལ་གྱི་གཉེན་པོ་ལ་ཕྱག་འཚལ་བའི་ཡན་ལག་དང་། ལོག་པར་སྨིན་པའི་ལས་ཀྱི་སྒྲིབ་པའི་གཉེན་པོ་ལ་སྐྱབས་སུ་འགྲོ་བའི་ཡན་ལག་དང༌། མི་མཐུན་ཕྱོགས་སྡིག་པ་བཤགས་པའི་ཡན་ལག་སྟེ་བཞི་ལས། 

སེར་སྣའི་གཉེན་པོ་ལ་མཆོད་པ་འབུལ་བའི་ཡན་ལག དང་པོ་ནི། ཉོན་མོངས་པ་འདོད་ཆགས་སོགས་ཀྱིས་ཀུན་ནས་བསླངས་པའི་སྡིག་པ་མི་དགེ་བ་དེ་ཉིད་ཀྱིས་བྱང་ཆུབ་ཀྱི་སེམས་རང་གི་རྒྱུད་ལ་བསྐྱེད་པའི་བར་ཆད་བྱེད་པ་ཡིན་པས། དེ་ལྟ་བུའི་ལས་སྒྲིབ་དེ་ཉིད་གཞོམ་སྟེ་བསོད་ནམས་ཀྱི་ཚོགས་རྫོགས་པར་བྱེད་པ་ལ། དང་པོ་མཆོད་པ་འབུལ་བའི་ཡན་ལག་ལ། དངོས་སུ་འབྱོར་པའི་མཆོད་པ་དང༌། ཡིད་ཀྱིས་སྤྲུལ་པའི་མཆོད་པ་དང༌། སྨོན་ལམ་སྟོབས་ཀྱི་མཆོད་པ་དང༌། བླ་ན་མེད་པའི་མཆོད་པ། བསྟོད་པ་དབྱངས་ཀྱི་མཆོད་པ་དང་ལྔ་ལས། 
                     
དངོས་སུ་འབྱོར་བའི་མཆོད་པ། དང་པོ་དངོས་སུ་འབྱོར་པའི་མཆོད་པ་ནི། རིན་ཆེན་སེམས་དེ་བཟུང་བར་བྱ་བའི་ཕྱིར། །དེ་བཞིན་གཤེགས་པ་རྣམས་དང་དམ་པའི་ཆོས། །དཀོན་མཆོག་དྲི་མ་མེད་དང་སངས་རྒྱས་སྲས། །ཡོན་ཏན་རྒྱ་མཚོ་རྣམས་ལ་ལེགས་པར་མཆོད། །ཅེས་པ་ནི། གང་ལ་མཆོད་པ་འབུལ་བའི་ཡུལ་ནི་དཀོན་མཆོག་གསུམ་ཡིན་པ་དང་། དགོས་ཆེད་གང་གི་སྒོ་ནས་མཆོད་པ་འབུལ་བ་ནི།རིན་པོ་ཆེ་རིན་ཐང་དང་བྲལ་བ་དང་ཆོས་མཚུངས་པའི་སྨོན་འཇུག་གི་བྱང་ཆུབ་ཀྱི་སེམས་དེ་ཉིད་རང་གཞན་གྱི་རྒྱུད་ལ་བཟུང་བར་བྱ་བའམ་བསྐྱེད་པར་བྱ་བའི་ཕྱིར་དུ་ཡུལ་དམ་པ་དེ་བཞིན་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། འགོག་བདེན་དང་ལམ་བདེན་གྱིས་བསྡུས་པའམ་ལུང་དང་རྟོགས་པས་བསྡུས་པའི་དམ་པའི་ཆོས་དཀོན་མཆོག་དྲི་མ་མེད་པ་སྟེ་སྒྲིབ་པ་གཉིས་ཀྱི་དྲི་མ་མེད་པ་དང༌། རྫོགས་པའི་སངས་རྒྱས་ཀྱི་ཐུགས་སྲས་བྱང་ཆུབ་སེམས་དཔའི་དགེ་འདུན་ཏེ། མདོར་ན་ཡོན་ཏན་རྒྱ་མཚོ་ལྟ་བུ་མཐའ་ཡས་པ་མངའ་བའི་དཀོན་མཆོག་གསུམ་པོ་དེ་རྣམས་ལ་ཞེས། གང་ལ་མཆོད་པ་འབུལ་བའི་མཆོད་ཡུལ་དེ་ཉིད་ལ་མཆོད་པ་འབུལ་བའི་ཚུལ་ནི་ལེགས་པར་མཆོད་ཅེས་བྱ་བ་སྟེ། ཡུལ་དམ་པ་དཀོན་མཆོག་གསུམ་ལ་སེམས་དམ་པ་སྟེ་སེམས་གཞན་དོན་དུ་སངས་རྒྱས་ཐོབ་པར་བྱ་བའི་བྱང་ཆུབ་ཀྱི་སེམས་རིན་པོ་ཆེ་དེ་ཉིད་རང་གཞན་གྱི་རྒྱུད་ལ་བསྐྱེད་པར་བྱ་བའི་ཕྱིར་དུ། འབུལ་རྒྱུའི་དངོས་པོ་དམ་པ་སྟེ་སྡིག་པ་དང་མ་འདྲེས་པའི་ཆོས་དང་མཐུན་པའི་དངོས་རྫ་ས་ཤིན་ཏུ་བཟང་པོ་གྱ་ནོམ་པ། སྤུས་གཙང་བ་དང་། བསྟར་ལེགས་པ་དང༌། ངོ་བོ་བཟང་བ་དང་བཅས་པའི་རང་བཞིན་དེ་ལྟ་བུ་ཞིག་སེར་སྣ་མེད་པའི་ཚུལ་གྱི་སྒོ་ནས་ལེགས་པར་མཆོད་དོ། ། དེས་དང་པོར་བདག་པོས་བཟུང་བའི་མཆོད་པ་ཞེས་བྱ་བ་སྟེ། རང་ལ་དངོས་སུ་ཡོད་པའི་མཆོད་རྫས་མེ་ཏོག་དང་བདུག་སྤོས། མར་མེ། དྲི་ཆབ། ཞལ་ཟས། རོམ་མོ་ལ་སོགས་པས་མཚོན་པའི་དངོས་པོ་བཟང་པོ་གྱ་ནོམ་པ་དྲི་མ་མེད་པ་གང་དང་གང་ཇི་སྙེད་ཅིག་ཡོད་པར་གྱུར་པ་དེ་དག་རྣམས་ཀྱིས་མཆོད་པ་འབུལ་བ་ཡིན།

གཉིས་པ། བདག་པོས་མ་བཟུང་བ་སྟེ་རང་གིས་བདག་ཏུ་མ་བཟུང་བའི་མཆོད་རྫས་ཀྱི་དངོས་པོ་དེ་དག་འབུལ་བའི་དབང་དུ་བྱས་ཏེ། མེ་ཏོག་འབྲས་བུ་ཇི་སྙེད་ཡོད་པ་དང་། །སྨན་གྱི་རྣམ་པ་གང་དག་ཡོད་པ་དང་། །འཇིག་རྟེན་རིན་ཆེན་ཇི་སྙེད་ཡོད་པ་དང་། །ཆུ་གཙང་ཡིད་དུ་འོང་བ་ཅི་ཡོད་དང༌། །རིན་ཆེན་རི་བོ་དང་ནི་དེ་བཞིན་དུ། །ནགས་ཚལ་ས་ཕྱོགས་དབེན་ཞིང་ཉམས་དགའ་དང༌། །ལྗོན་ཤིང་མེ་ཏོག་རྒྱན་སྤྲས་སྤུད་པ་དང༌། །ཤིང་གང་འབྲས་བཟང་ཡལ་ག་དུད་པ་དང་། །ལྷ་སོགས་འཇིག་རྟེན་ན་ཡང་དྲི་དང་ནི། །སྤོས་དང་དཔག་བསམ་ཤིང་དང་རིན་ཆེན་ཤིང་། །མ་རྨོས་འཁྲུངས་པའི་ལོ་ཏོག་རྣམ་པ་དང་། །ཞེས་གསུངས་ཏེ། དེ་ཡང་ཨུཏྤལ་དང་གུར་གུམ། པདྨ་དང་ཀུ་མུ་ད་ལ་སོགས་པའི་མེ་ཏོག་དང༌།  སྟར་ཀ་དང་ཁམ་བུ། རྒུན་འབྲུམ་དང་སེ་འབྲུ་ལ་སོགས་པའི་འབྲས་བུའི་རིགས་གང་ཇི་སྙེད་ཅིག་ཡོད་པ་དེ་རྣམས་དང་། ཨ་རུ་ར་དང་བ་རུ་ར། སྐྱུ་རུ་ར་དང་ན་གི་ལ་སོགས་པ་སྨན་གྱི་རྣམ་པ་གང་ཇི་སྙེད་ཅིག་ཡོད་པ་དེ་རྣམས་དང༌། འཇིག་རྟེན་གྱི་ཁམས་ན་གསེར་དང་དངུལ། མུ་ཏིག་དང་བཻཌཱུརྱ། མེ་ཤེལ་ལ་སོགས་པའི་རིན་པོ་ཆེའི་རིགས་ཇི་སྙེད་པ་ཡོད་པ་དེ་རྣམས་དང་། ཆུ་གཙང་བ་ཡིད་དུ་འོང་བ་སྟེ། “བསིལ་དང་ཞིམ་དང་ཡང་དང་འཇམ། །འཐུང་ན་ལྟོ་ལ་མི་གནོད་པ། །མགྲིན་པ་ལ་ཡང་དེས་མི་གནོད། །དྭངས་པའི་ཆུ་ནི་དྲི་མ་མེད། །ཅེས་པ་ལྟར་ཡན་ལག་བརྒྱད་དང་ལྡན་པའི་རང་བཞིན་གང་ཇི་སྙེད་ཅིག་ཡོད་པ་དེ་རྣམས་དང་། རིན་པོ་ཆེའི་རི་བོ་ཞེས་བྱ་བ་རིའི་རྒྱལ་པོ་རི་རབ་ལྟ་བུ། ཤར་ཤེལ་ལས་གྲུབ་པ་དང་། ལྷོ་བཻཌཱུརྱ་ལས་གྲུབ་པ། ནུབ་པདྨ་རཱ་ག་ལས་གྲུབ་པ། བྱང་གསེར་ལས་གྲུབ་པ་ལྟ་བུ། གཞན་ཡང་གསེར་གྱི་རི་ཆེན་པོ་རྣམ་པ་བདུན་ལྟ་བུ་རིན་ཆེན་གྱི་རི་བོ་དང་ནི། དེ་བཞིན་དུ་ནགས་ཚལ་ས་ཕྱོགས་ཤིན་ཏུ་དབེན་ཞིང་ཉམས་དགའ་བའི་རང་བཞིན་ཅན་དང་། ཤིང་ལྗོན་པ་བཟང་པོ་ཡལ་ག་དང་མེ་ཏོག་དང་འབྲས་བུ་སོགས་ཕུན་སུམ་ཚོགས་པའི་རྒྱན་གྱིས་སྤྲས་ཤིང་། མེ་ཏོག་ཁ་འབུས་པ་དང༌། འབྲས་བུ་རྣམས་ཀྱིས་ཡལ་ག་ཐུར་དུ་དུད་པ་ལ་སོགས་པ་ལྟ་བུས་སྤུད་པ་དང༌། དེ་ལས་གཞན་དུ་གྱུར་པའི་ཤིང་གང་ཞིག་འབྲས་བུ་བཟང་པོ་ཤིན་ཏུ་མངར་བ་དང་སྐྱུར་བ་དང་། རོ་བྲོ་བ་མཆོག་ཏུ་ལྡན་པ་དེ་ཉིད་སྨིན་ནས་ཡལ་ག་ཐུར་དུ་དུད་པའི་རྣམ་པ་ཅན་དང་བཅས་ཏེ་འཛམ་བུ་གླིང་ལ་སོགས་པའི་མིའི་འཇིག་རྟེན་ན་ཡོད་པའི་དངོས་པོ་བཟང་པོ་དེ་རྣམས་དང་། དེ་ལས་གཞན་དུ་གྱུར་པ་ལྷའི་ཡུལ་ན་ཡང་བདུད་རྩིའི་མཚོ་ལྟར་དུ་འཁྱིལ་བ། ཀླུའི་ཡུལ་ན་ནོར་བུ་རྫ་ལྟར་དུ་སྤུངས་པ་ལ་སོགས་པ་དང༌། འཇིག་རྟེན་གྱི་ཁམས་གཞན་རྣམས་ཐམས་ཅད་ན་དྲི་བཟང་པོ་ཡིད་དུ་འོང་བའི་རིགས་སུ་གྱུར་པ་དང་། སྤོས་ཀྱི་དུད་སྤྲིན་འཇལ་བ་ལས་བྱུང་པ་དང༌། ལྷན་སྐྱེས་ཀྱི་རང་བཞིན་དང༌། བློས་དཔག་པ་ཙམ་གྱི་སྒོ་ནས་བསམ་པའི་འབྲས་བུ་ཐམས་ཅད་སྟེར་བར་བྱེད་པའི་རང་བཞིན་ཅན། བྱང་སྒྲ་མི་སྙན་ལ་སོགས་པ་ན་ཡོད་པའི་དཔག་བསམ་གྱི་ཤིང་ལྗོན་པ་ལྟ་བུ་དང༌། དེ་བཞིན་དུ་སུམ་ཅུ་རྩ་གསུམ་གྱི་ལྷའི་གནས་ན་ཤིང་ཡོངས་འདུ་ས་བརྟོལ་ཞེས་པ་ལྟ་བུ་དང༌། ནུབ་ཕྱོགས་བདེ་བ་ཅན་གྱི་ཞིང་ཁམས་སུ་རིན་པོ་ཆེ་རྣམ་པ་སྣ་ཚོགས་ལས་གྲུབ་པའི་ལྗོན་ཤིང་ལྟ་བུ་དང་། ཐོང་པ་སོགས་ཀྱིས་མ་རྨོས་བཞིན་དུ་རང་དགར་འཁྲུངས་པའི་ལོ་ཏོག་གི་རིགས་སུ་གྱུར་པ་བཟའ་བཅའ་ཡིད་དུ་འོང་བའི་རྒྱུ་ཆ་ཡི་རྣམ་པར་གྱུར་པ་གང་ཇི་སྙེད་ཅིག་ཡོད་པར་གྱུར་པ་དེ་རྣམས་དང་། 
     
གཞན་ཡང་མཆོད་པར་འོས་པའི་རྒྱན་རྣམས་དང་། །མཚོ་དང་རྫིང་བུ་པདྨས་བརྒྱན་པ་དག །ངང་པ་ཤིན་ཏུ་སྐད་སྙན་ཡིད་འོང་ལྡན། །ནམ་མཁའ་རབ་འབྱམས་ཁམས་ཀྱི་མཐས་གཏུགས་པ། །ཡོངས་སུ་བཟུང་བ་མེད་པ་དེ་དག་ཀུན། །བློ་ཡིས་བླངས་ནས་ཐུབ་པ་སྐྱེས་ཀྱི་མཆོག །སྲས་དང་བཅས་པ་རྣམས་ལ་ལེགས་འབུལ་ན། །ཞེས་པ་ནི། གོང་དུ་བཤད་པའི་མཆོད་རྫས་ཀྱི་དངོས་པོ་དེ་དག་རྣམས་ལས་གཞན་ཡང་ཡུལ་དམ་པ་དཀོན་མཆོག་གསུམ་ལ་མཆོད་པར་འོས་པའི་དངོས་པོའི་བཀོད་པ་ཤིན་ཏུ་མཛེས་ཤིང་ཡིད་དུ་འོང་བའམ་རྒྱན་གྱི་བཀོད་པ་ཕུན་སུམ་ཚོགས་པ་དེ་རྣམས་དང་། གཏིང་ཤིན་ཏུ་རིང་བའི་མཚོ་དང་། རྫིང་བུ་སྟེ་མདོར་ན་འཛམ་བུ་གླིང་གི་བྱང་དུ་ཀླུའི་རྒྱལ་པོ་མ་དྲོས་པའི་བསྟི་གནས་མཚོ་མ་དྲོས་པ་ཞེས་པ་ལྟ་བུ་དང་། རྫིང་བུ་དལ་གྱིས་འབབ་པ་ཞེས་བྱ་བ་ལྟ་བུ་ལ་སོགས་པ་དེ་རྣམས་མེ་ཏོག་པདྨ་ཤིན་ཏུ་མཛེས་ཤིང་ཡིད་དུ་འོང་བ་དེ་དག་རྣམས་ཀྱིས་བརྒྱན་པར་གྱུར་པ་དང༌། དེ་རྣམས་ལས་བྱ་ངང་པ་སྒྲོག་ན་ཤིན་ཏུ་སྐད་སྙན་པ་ཡིད་དུ་འོང་བ་དང་ལྡན་པ། དེ་འདྲའི་རིགས་ཀྱིས་མཛེས་པར་བྱེད་པའི་ས་ཕྱོགས་དང་ཆུ་བོ་མཚོ་དང་རྫིང་བུ་ལ་སོགས་པའི་བཀོད་པ་ཡིད་དུ་འོང་བའི་རིགས་གང་ཇི་སྙེད་ཅིག་ཡོད་པར་གྱུར་པ་དེ་རྣམས་དང༌། དེ་བཞིན་དུ་ནམ་མཁའ་རབ་འབྱམས་ཁམས་ཀྱི་མཐས་གཏུགས་པ་ན་ཡང་། བདག་པོས་ཡོངས་སུ་བཟུང་བ་མེད་པའི་རིགས་སུ་གྱུར་པ་དེ་དག་ཀུན་ཀྱང་མཆོད་པ་འབུལ་བ་པོ་གང་ཟག་བདག་གིས་བློ་ཡིས་བཟུང་སྟེ་བླངས་པར་བྱས་ནས་ནི། ཡུལ་དམ་པ་སྒོ་གསུམ་ཉེས་སྤྱོད་ལས་ཐུབ་པས་ཐུབ་པ་སྐྱེས་བུ་རྐང་གཉིས་རྣམས་ཀྱི་མཆོག་ཏུ་གྱུར་པ་སངས་རྒྱས་དཀོན་མཆོག་དང་། དེའི་ཐུགས་སྲས་བྱང་ཆུབ་སེམས་དཔའ་དང་བཅས་པ་དེ་རྣམས་ཐམས་ཅད་ལ་ལེགས་པར་ཏེ་བྱང་ཆུབ་ཀྱི་སེམས་རང་གི་རྒྱུད་དང་གཞན་གྱི་རྒྱུད་ལ་བསྐྱེད་པར་བྱ་བའི་ཕྱིར་དུ་དངོས་པོའི་འཛིན་པ་དང་ཆགས་ཞེན་གང་ཡང་མེད་པའི་ཚུལ་གྱི་སྒོ་ནས་འབུལ་བ་ལགས་ན། 
      
ཡོན་གནས་དམ་པ་ཐུགས་རྗེ་ཆེ་རྣམས་ཀྱིས། །བདག་ལ་བརྩེར་དགོངས་བདག་གི་འདི་དག་བཞེས། །ཞེས་པ་ནི། ཡོན་གནས་དམ་པ་སྟེ་མཆོད་རྫས་ཀྱི་དངོས་པོ་མང་ཉུང་ཆེས་ཕྲ་བཟང་ངན་གང་དང་གང་ཕུལ་བར་བྱས་པ་དེ་ལ་བརྟེན་པའི་བསོད་ནམས་ཀྱི་འབྲས་བུ་རྒྱ་ཆེ་ཆུང་ཅི་རིགས་པ་ཞིག་སྟེར་བའམ་སྩོལ་བ་གནང་བའི་ཡོན་གནས་ཀྱི་ནང་ནས་མཆོག་ཏུ་གྱུར་པའམ་དམ་པ་ཐུགས་རྗེ་ཅན་སངས་རྒྱས་ཀྱི་སྲས་བྱང་ཆུབ་སེམས་དཔའི་ཚོགས་དང་བཅས་པ་ཁྱེད་རྣམས་ཀྱིས་གང་ཟག་བདག་ལ་ཐུགས་བརྩེ་བ་ཆེན་པོས་ལེགས་པར་དགོངས་ཤིང་། བདག་གི་དངོས་སུ་འབྱོར་བ་དང་། བདག་ཏུ་བཟུང་བ་དང་མ་བཟུང་བའི་མཆོད་རྫས་ཀྱི་རིགས་འདི་དག་ཐམས་ཅད་ཇི་ལྟར་འབུལ་བ་བཞིན་དུ་བཞེས་ཤིག །སངས་རྒྱས་བྱང་ཆུབ་སེམས་དཔའ་རྣམས་ནི་ཚོགས་གཉིས་རྫོགས་ཤིང་སྒྲིབ་གཉིས་བྱང་སྟེ་རང་གཞན་གྱི་དོན་གཉིས་ཀ་མཐར་ཕྱིན་ཟིན་པར་གྱུར་བ་ཡིན་པས། དངོས་སུ་མཆོད་པ་བདག་གིར་བཞེས་པ་ལ་སོགས་པའི་དགོས་པ་མེད་ན་ཡང་། མཆོད་པ་འབུལ་མཁན་གྱི་གང་ཟག་བདག་རང་དང་སེམས་ཅན་རྣམས་ལ་ཐུགས་བརྩེ་བ་ཆེན་པོས་དགོངས་ནས། བདག་དང་གཞན་གྱི་རྒྱུད་ན་སྒྲིབ་པ་སྦྱངས་ཤིང་བསོད་ནམས་ཀྱི་ཚོགས་རྫོགས་པར་བྱ་བའི་ཕྱིར་དུ་མཆོད་རྫས་ཀྱི་དངོས་པོ་འདི་དག་བཞེས་སུ་གསོལ་ཞེས་པའི་དོན་ནོ། །

བདག་ནི་བསོད་ནམས་མི་ལྡན་བཀྲེན་ཆེན་ཏེ། །མཆོད་པའི་ནོར་གཞན་བདག་ལ་ཅང་མ་མཆིས། །དེས་ན་གཞན་དོན་དགོངས་པའི་མགོན་གྱིས་འདི། །བདག་གི་དོན་སླད་ཉིད་ཀྱི་མཐུས་བཞེས་ཤིག །ཅེས་པ་ནི། བདག་རང་ཉིད་ནི་སོ་སོ་སྐྱེ་བོ་ཐ་མལ་པ་སྐྱེ་བ་ནས་ཚེ་རབས་སྔ་མ་རྣམས་སུ་སྦྱིན་པ་བཏང་བ་དང་། མཆོད་པ་འབུལ་བ་ལ་སོགས་པའི་བསོད་ནམས་གསོག་པ་དང་མི་ལྡན་པའི་རྒྱུ་མཚན་གྱིས་ད་ལྟ་ཡང་ཤིན་ཏུ་བཀྲེན་ཆེན་པོ་སྟེ་དབུལ་ཞིང་ཕོངས་པ་ཉིད་དུ་གྱུར་པས། དེས་ན་མཆོད་རྫས་ཀྱི་དངོས་པོའི་ནོར་སྔར་གོང་དུ་ཕུལ་ཟིན་པར་གྱུར་པ་དེ་རྣམས་ལས་གཞན་དུ་གྱུར་པ་འབུལ་བར་བྱ་བའི་དངོས་པོ་བདག་ལ་ཅི་ཡང་མ་མཆིས་པའོ།། ཡོད་པ་མ་ཡིན་པའི་རྒྱུ་མཚན་དེས་ན་རང་དོན་མཐར་ཕྱིན་ཟིན་ནས་གཞན་དོན་ཁོ་ན་ལ་དགོངས་པའི་ཁམས་གསུམ་སེམས་ཅན་རྣམས་ཀྱི་མགོན་དང་སྐྱབས་སུ་གྱུར་པ་སངས་རྒྱས་བྱང་ཆུབ་སེམས་དཔའ་ཁྱེད་རྣམས་ཀྱིས་བདག་གིས་ཕུལ་བའི་མཆོད་རྫས་ཀྱི་དངོས་པོ་འདི་དག་ཐམས་ཅད་བདག་དང་སེམས་ཅན་གཞན་གྱི་བསོད་ནམས་ཀྱི་ཚོགས་རྫོགས་པར་བྱ་བ་དང་། སེར་སྣའི་སྒྲིབ་པ་བྱང་བའི་དོན་གྱི་སླད་ཉིད་དུ་ཁྱེད་རྣམས་ཀྱིས་ཐུགས་བརྩེ་བ་ཆེན་པོའི་མཐུ་ཡི་སྒོ་ནས་ཚུལ་བཞིན་དུ་བཞེས་ཤིག་ཅེས་བྱ་བ་གསོལ་བ་འདེབས་པར་བྱེད་པ་སྟེ། དེ་དག་རྣམས་ནི་མཆོད་རྫས་ཀྱི་དངོས་པོ་ལ་བདག་པོས་བཟུང་བ་དང་མ་བཟུང་བའི་མཆོད་པ་དང་བཅས་པ་དེ་རྣམས་ཕུལ་ནས། །

གསུམ་པ་ལུས་འབུལ་བའི་མཆོད་པའི་དབང་དུ་བྱས་ཏེ་བསྟན་པ་ལ། རྒྱལ་དང་དེའི་སྲས་རྣམས་ལ་བདག་གིས་ནི། །བདག་གི་ལུས་ཀུན་གཏན་དུ་དབུལ་བར་བགྱི། །སེམས་དཔའ་མཆོག་རྣམས་བདག་ནི་ཡོངས་བཞེས་ཤིག །གུས་པས་ཁྱེད་ཀྱི་འབངས་སུ་མཆི་བར་བགྱི། །ཞེས་པ་ནི། བདུད་བཞིའི་གཡུལ་ལས་རྒྱལ་བའི་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། དེའི་ཐུགས་སྲས་བྱང་ཆུབ་སེམས་དཔའ་རྣམས་ལ་མཆོད་པ་འབུལ་བ་པོ་གང་ཟག་བདག་རང་གིས་ནི་བདག་ལ་ད་ལྟ་དངོས་སུ་ཡོད་པའི་ལུས་འདི་དང་། མ་འོངས་པ་ན་ལུས་རྟེན་གང་ཇི་སྙེད་ཅིག་བླང་བར་འགྱུར་བའི་ལུས་ཅན་ཐམས་ཅད་དུས་གཏན་དུ་ཡར་དབུལ་བར་བགྱི། དེས་ན་སེམས་ཅན་གྱི་དོན་ཁོ་ན་ལ་དགོངས་པའི་སེམས་དཔའ་མཆོག་ཏུ་གྱུར་པ་སངས་རྒྱས་བྱང་ཆུབ་སེམས་དཔའ་ཁྱེད་རྣམས་ཀྱིས་ནི་བདག་གི་ལུས་འདི་ཉིད་དང་། མ་འོངས་པ་ན་ཇི་སྙེད་ཅིག་བླང་བར་འགྱུར་བའི་ལུས་དང་བཅས་པ་འདི་དག་ནི་ཡོངས་སུ་ཐུགས་བརྩེ་བ་ཆེན་པོའི་སྒོ་ནས་བཞེས་པར་མཛོད་ཅིག་ཅེས་པའམ་བཞེས་ཤིག་ཅེས་པའི་དོན། དེ་ལྟར་སངས་རྒྱས་བྱང་ཆུབ་སེམས་དཔའ་རྣམས་ཀྱིས་བདག་རང་ཉིད་ཡོངས་སུ་ཐུགས་རྗེས་བཞེས་པར་མཛད་ཟིན་པའི་གནས་སྐབས་ན། དེ་ནས་ཤིན་ཏུ་སྒོ་གསུམ་གུས་པའི་སྒོ་ནས་མཆོད་ཡུལ་སངས་རྒྱས་དང་བྱང་ཆུབ་སེམས་དཔའ་ཁྱེད་རྣམས་ཀྱི་འབངས་སུའམ་ཞབས་འབྲིང་གི་ཚུལ་དུ་བདག་རང་ཉིད་མཆི་བར་འགྱུར་བའམ་འབུལ་བར་བགྱི་ཞེས་པའོ། །

དེ་ལྟར་ན། བདག་ནི་ཁྱེད་ཀྱིས་ཡོངས་སུ་བཟུང་བས་ན། །སྲིད་ན་མི་འཇིགས་སེམས་ཅན་ཕན་པར་བགྱིད། །སྔོན་གྱི་སྡིག་ལས་ཡང་དག་འདའ་བགྱིད་ཅིང་། །སྡིག་པ་གཞན་ཡང་སླན་ཆད་མི་བགྱིད་དོ། །ཞེས་པ་ནི། འཁོར་བ་པའི་སེམས་ཅན་ཐ་མལ་པ་ལྟ་བུ་བདག་རང་ཉིད་ནི་ཡུལ་དམ་པ་སངས་རྒྱས་དང་བྱང་ཆུབ་སེམས་དཔའ་ཁྱེད་རྣམས་ཀྱིས་ཐུགས་རྗེས་ཡོངས་སུ་བཟུང་ཟིན་པས་ན། ད་ནི་སྲིད་པ་ཁམས་གསུམ་འཁོར་བའི་གནས་འདི་ན་སྐྱེ་རྒ་ན་འཆི་ལ་སོགས་པའི་སྡུག་བསྔལ་གང་ལ་ཡང་མི་འཇིགས་ཤིང་། ཆེན་པོ་ལ་བརྟེན་པའི་མི་བཞིན་དུ་འཇིགས་པ་དང་དོགས་པ་མེད་པའི་ཚུལ་གྱི་སྒོ་ནས་སེམས་ཅན་གཞན་ལ་གནས་སྐབས་དང་མཐར་ཐུག་ཀུན་ཏུ་ཕན་པའི་དོན་གང་ཡིན་པ་དེ་དག་ཚུལ་བཞིན་དུ་སྒྲུབ་པར་བགྱིད་པ་ལགས་སོ།།  དེར་མ་ཟད་སངས་རྒྱས་དང་བྱང་ཆུབ་སེམས་དཔའ་ཁྱེད་རྣམས་ཀྱིས་བདག་ཡོངས་སུ་ཐུགས་རྗེས་རྗེས་སུ་བཟུང་བར་མཛད་ན། བདག་རང་ཉིད་ཀྱི་སྐྱེ་བ་ཚེ་རབས་སྔ་མ་ནས་ད་ལྟའི་བར་དུ་བསགས་པར་བྱས་པའི་སྒོ་གསུམ་གྱི་སྡིག་པ་མི་དགེ་བའི་ལས་ངན་པ་གང་ཇི་སྙེད་ཅིག་ཡོད་པར་གྱུར་པ་དེ་དག་ལས་ཡང་དག་པར་འདའ་བ་བགྱིད་ཅིང་སྟེ་ཚུལ་བཞིན་དུ་བཤགས་ནས་གཙང་མ་ཉིད་དུ་བྱས་པ་མ་ཟད། ད་ཕྱིན་ཆད་ནས་བཟུང་སྟེ་ཆགས་སྡང་རྨོངས་གསུམ་གྱིས་ཀུན་ནས་བསླངས་པའི་སྡིག་པ་མི་དགེ་བའི་ལས་གཞན་ཡང་འཆི་བ་སྲོག་ལ་བབས་ན་ཡང་སླན་ཆད་མི་བགྱིད་དོ་ཞེས་དམ་བཅའ་བ་དང་བཅས་པ་སྟེ། དེ་དག་ནི་དངོས་སུ་འབྱོར་པའི་མཆོད་པ་ཞེས་བྱ་བ་སྟེ། དེའི་བྱེ་བྲག་བདག་པོས་ཡོངས་སུ་བཟུང་བའི་མཆོད་པ་དང༌། བདག་ཏུ་མ་བཟུང་བའི་མཆོད་པ་དང༌། རང་གི་ལུས་འབུལ་བའི་མཆོད་པ་དང་བཅས་བཤད་པའོ།།

ཡིད་ཀྱིས་སྤྲུལ་པའི་མཆོད་པ། གཉིས་པ་ཡིད་ཀྱིས་སྤྲུལ་པའི་མཆོད་པ་ལའང་། ཁྲུས་དང་ཉེར་སྤྱོད་ཀྱི་མཆོད་པ་གཉིས་ལས། དང་པོ་ཁྲུས་ཀྱི་མཆོད་པ་ནི། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། །ཤེལ་གྱི་ས་གཞི་གསལ་ཞིང་འཚེར་བ་ལྟར། །རིན་ཆེན་འབར་བའི་ཀ་བ་ཡིད་འོང་ལྡན། །མུ་ཏིག་འོད་ཆགས་བླ་རེ་བྲེས་པ་དེར། །ཞེས་པ་ནི།  མཆོད་པ་འབུལ་བ་པོ་གང་ཟག་རང་གི་མདུན་གྱི་ནམ་མཁར་སངས་རྒྱས་བྱང་ཆུབ་སེམས་དཔའ་རྣམས་ལ་སྐུ་ཁྲུས་གསོལ་བར་བྱ་བའི་ཁང་པ་ཤིན་ཏུ་རྒྱ་ཆེ་བ།  དེ་ཡང་ཙནྡན་དང་ག་བུར། གུར་གུམ་ལ་སོགས་པའི་དྲི་ཤིན་ཏུ་ཞིམ་པ་དང་། རྒྱུ་རིན་པོ་ཆེའི་ཤེལ་ལས་གྲུབ་པའི་འོག་གི་ས་གཞི་ཡང་གསལ་ཞིང་འོད་འཚེར་བ་ཅན། བསྟར་ཞིང་ཁོད་སྙོམས་པ་སྟེ་མཐོ་དམའ་སོགས་དང་བྲལ་བར་གྱུར་པ་ལ། གྲུ་བཞིར་གནས་པའི་ཕྱོགས་བཞིར་གསེར་ལ་སོགས་པའི་རིན་པོ་ཆེ་འོད་འབར་བའི་ཀ་བ་ཤིན་ཏུ་མཛེས་ཤིང་ཡིད་དུ་འོང་བ་རྣམ་པ་བཞི་ཡིས་གྱེན་དུ་བཏེགས་པའི་ཁར། གསེར་གྱི་གདུང་མ་བཞི་ཁོར་ཡུག་ཏུ་བྲེས་པའི་སྟེང་དུ་རྒྱུ་རིན་པོ་ཆེ་ལས་གྲུབ་པའི་ཐོབ་བཀབ་པའི་ཕྱིར་ལྕམ་སྣེ་ཐམས་ཅད་ལས་རིན་པོ་ཆེའི་དྲ་བ་དང་དྲ་བ་ཕྱེད་པ་འཆང་བ། དབུས་ཀྱི་རྒྱ་མཐོངས་ཀྱི་གྲུ་བཞི་ནས་རིན་པོ་ཆེའི་ཀ་བ་ཐུང་ཐུང་རྣམ་པ་བཞིས་གྱེན་དུ་བཏེགས་པའི་ཁར། གསེར་གྱི་རྒྱ་ཕིབས་ཏོག་དང་བཅས་པ་ཤིན་ཏུ་མཛེས་པའི་རང་བཞིན་ཅན་དང༌། ཀ་བ་བཞིའི་སྟོད་ནས་ཕན་ཚུལ་སྦྲེལ་བར་བྱེད་པའི་རིན་པོ་ཆེའི་ཀ་སྒྲོག་རྣམ་པ་བཞི་ཡོད་པ། ཀ་བ་དེ་དག་གི་སྨད་ནས་འདོམ་པ་ཕྱེད་ཀ་ཙམ་དུ་སླེབས་པའི་རིན་པོ་ཆེའི་ཁྲུས་ཀྱི་འབོ་ར་ཞེས་པ་སྟེ། ཆུ་ཡར་སྐྱོར་བར་བྱེད་པའི་ར་བ་ཁོར་ཡུག་ཏུ་ཡོད་པ་ལ། ནང་ཐམས་ཅད་ཤིན་ཏུ་མཉམ་ཞིང་། ཕྱི་ནས་བང་རིམ་བཞི་ཡོད་པ་ལ།  བང་རིམ་རྣམས་ཀྱི་ཐོག་ཏུ་མེ་ཏོག་དང་བདུག་སྤོས། མར་མེ། དྲི་ཆབ། ཞལ་ཟས་ལ་སོགས་པའི་མཆོད་རྫས་ཀྱི་དངོས་པོ་རྣམ་པ་སྣ་ཚོགས་པ་བཤམས་ཡོད་པ། ཁྲུས་ཁང་གི་འོག་གཞིར་བུ་གའམ་ཁང་བུ་ཆུང་ཆུང་གྲངས་མེད་པ་དེ་རྣམས་ཐམས་ཅད་རིན་པོ་ཆེའི་ཐེབ་བུས་བཀག་ཡོད་པ། ཁྲུས་ཁང་གི་ནང་དུ་རིན་པོ་ཆེའི་རང་བཞིན་ཅན་གྱི་ཁྲིའུ་ཆུང་མང་པོ་བཤམས་ཡོད་པ། གསེར་གྱི་གདུང་མ་བཞི་ཁོར་ཡུག་ཏུ་བྲེས་པའི་ནང་ཁོལ་དུ་མུ་ཏིག་ཤིན་ཏུ་མཛེས་ཤིང་འོད་ཆགས་པའི་རང་བཞིན་ཅན། སྐུད་པ་བསྟར་ལ་བརྒྱུས་པའི་བླ་རེ་བྲེས་པར་གྱུར་པ། ཤིན་ཏུ་མཛེས་པར་གྱུར་པ་དེའི་ནང་དུ། 

དེ་བཞིན་གཤེགས་དང་དེའི་སྲས་རྣམས་ལ། །རིན་ཆེན་བུམ་པ་མང་པོ་སྤོས་ཀྱི་ཆུ། །ཡིད་འོང་ལེགས་པར་བཀང་བའི་གླུ་དང་ནི། །རོལ་མོར་བཅས་པ་དུ་མས་སྐུ་ཁྲུས་གསོལ། །ཞེས་པ་ནི། །དེ་ཡང་མཆོད་པ་འབུལ་བ་པོ་རང་གི་སྙིང་ག་ནས་ཁ་དོག་རྣམ་པ་སྣ་ཚོགས་པའི་རང་བཞིན་ཅན་གྱི་འོད་ཟེར་སྤྲོས་ཏེ། འོད་ཟེར་དེ་ཉིད་ཀྱིས་བསྐུལ་ནས་རང་བཞིན་གྱི་གནས་ནས་དེ་བཞིན་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་རྣམས་དང་། དེའི་ཐུགས་སྲས་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་ཞིག་སྤྱན་དྲངས་ནས་ཁྲུས་ཁང་གི་ནང་དུ་བཞུགས་སུ་གསོལ། ག་ལེར་ན་བཟའ་སྐུ་ཆས་རྙིང་པ་དེ་རྣམས་ཐམས་ཅད་ཚུར་ཞུས། སྐུ་ལུས་ལ་རས་སྲབ་མོ་སྐུ་ཤ་མི་སྒྲིབ་པའི་རང་བཞིན་ཅན་དཀར་པོ་དེ་འདྲ་རེ་ཡར་གསོལ་ལ། ཕྱི་ཡི་ཁྲུས་ཀྱི་འབོ་རའི་བང་རིམ་དེ་དག་གི་ཐོག་ནས་མཆོད་པའི་ལྷ་མོ་མེ་ཏོག་མ། གདུག་སྤོས་མ། མར་མེ་མ། དྲི་ཆབ་མ་ལ་སོགས་པ་ཤིན་ཏུ་མཛེས་མ་ཡིད་དུ་འོང་བ་དེ་དག་ཐམས་ཅད་ཀྱིས། རིན་པོ་ཆེ་གསེར་དང་བཻཌཱུརྱ་ལ་སོགས་པའི་བུམ་པ་མང་པོ་ཨ་ག་རུ་དང་ག་བུར་གུར་ཀུམ་ལ་སོགས་པའི་སྤོས་ཀྱི་ཆུ་དྲི་ཞིམ་པ་ཡིད་དུ་འོང་བས་ལེགས་པར་བཀང་བ་དེ་རྣམས་སྙན་པའི་གླུ་དབྱངས་རྣམ་པ་སྣ་ཚོགས་པ་དང་།  རོལ་མོ་རྣམ་པ་སྣ་ཚོགས་པའི་སྒྲ་དང་བཅས་པ་དུ་མས། སངས་རྒྱས་བྱང་ཆུབ་སེམས་དཔའ་དེ་དག་རྣམས་ཀྱི་སྐུ་ལུས་ལ་སྐུ་ཁྲུས་གསོལ་བའི་གནས་སྐབས་ན། ཁྲུས་ཆུ་ཐམས་ཅད་ཁྲུས་ཀྱི་འབོ་རའི་ནང་དུ་འཁྱིལ་བ་དེ་ཉིད། སྐུ་ཁྲུས་གསོལ་ཟིན་པ་དང་མཉམ་དུ་འོག་གཞིའི་ཁུང་བུ་བུ་ག་ཆུང་ཆུང་དེ་རྣམས་དུས་གཅིག་ཏུ་རང་བྱེར་གྱུར་ཏེ་ནམ་མཁའ་ནས་མར་ཆར་དྲག་པོ་བབས་པ་ཇི་ལྟ་བ་བཞིན་དུ་བདག་གཞན་སེམས་ཅན་ཐམས་ཅད་ཁྲུས་ཁང་གི་འོག་ཏུ་འཁོད་པའི་སྤྱི་བོ་ནས་མར་བབས་ཏེ་ལུས་ཀྱི་ཕྱི་ནང་ཐམས་ཅད་བཀྲུས་ཤིང་དྲི་མ་ཐམས་ཅད་གཞོམ་པ་དང་། ན་བཟའ་སྐུ་ཆས་རྙིང་པ་དེ་རྣམས་དང་ཁྲུས་རས་དང་སྐུ་ཕྱི་ལ་སོགས་པ་དེ་ཐམས་ཅད་འོད་ཟེར་དམར་པོའི་རྣམ་པར་ཞུ་ནས་རང་གཞན་སེམས་ཅན་ཐམས་ཅད་ཀྱི་སྨིན་མཚམས་ནས་མར་ཐིམ་པར་གྱུར་པ་ན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བྱིན་རླབས་དང་དངོས་གྲུབ་ཐམས་ཅད་བདག་གཞན་ཐམས་ཅད་ལ་ཐོབ་པར་གྱུར་ཏེ། དུས་མྱུར་བ་ཉིད་དུ་མངོན་པར་རྫོགས་པར་སངས་རྒྱས་པའི་སྐལ་བ་ཅན་དུ་གྱུར་སོང་སྙམ་དུ་མོས་པར་བྱ།

དེའི་རྗེས་སུ། དེ་དག་སྐུ་ལ་མཚུངས་པ་མེད་པའི་གོས། །གཙང་ལ་དྲི་རབ་བསྒོས་པས་སྐུ་ཕྱིའོ། །ཞེས་པ་ནི། སྐུ་ཁྲུས་གསོལ་ཟིན་པར་གྱུར་པའི་རྗེས་དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་ཐམས་ཅད་ཀྱི་སྐུ་ལུས་ལ། རིན་ཐང་ཤིན་ཏུ་མཚུངས་པ་མེད་པའི་རང་བཞིན་གྱི་ལྷའི་གོས་གསར་པ་ཡང་བ། དྲི་བཟང་པོ་དང་ལྡན་པར་གྱུར་པའི་རང་བཞིན་ཅན་གཙང་ལ། ཙནྡན་ལ་སོགས་པའི་དྲི་ཡིས་རབ་ཏུ་བསྒོས་པར་གྱུར་པས། སྐུ་ལུས་ལ་ཆུའི་བརླན་གཤེར་གྱི་རྣམ་པ་ཅུང་ཟད་ཆགས་ཡོད་ན་དེ་ཐམས་ཅད་ཕྱིས་པའི་རྣམ་པ་བྱས་ཏེ་སྐུ་ཕྱིའོ་ཞེས་བྱ་བ། དེ་ལྟ་བུའི་སྒོ་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཁྲུས་ཀྱི་མཆོད་པ་ཕུལ་བས་བདག་གཞན་སེམས་ཅན་ཐམས་ཅད་ཀྱི་རྒྱུད་ཀྱི་ལས་དང་ཉོན་མོངས་པའི་དྲི་མ་ཐམས་ཅད་བྱང་བར་གྱུར་ཅིག་སྙམ་དུ་མོས་པར་བྱ།
  
གཉིས་པ་ཉེར་སྤྱོད་ཀྱི་མཆོད་པ་གཞན་འབུལ་བ་ནི། དེ་ནས་དེ་ལ་ཁ་དོག་ལེགས་བསྒྱུར་པའི། །ན་མཟའ་ཤིན་ཏུ་དྲི་ཞིམ་དམ་པ་འབུལ། །གོས་བཟང་སྲབ་ལ་འཇམ་པ་སྣ་ཚོགས་དང་། །རྒྱན་མཆོག་བརྒྱ་ཕྲག་དེ་དང་དེ་དག་གིས། །འཕགས་པ་ཀུན་ཏུ་བཟང་དང་འཇམ་དབྱངས་དང་། །འཇིག་རྟེན་དབང་ཕྱུག་སོགས་ལའང་བརྒྱན་པར་བགྱི། །ཞེས་པ་ནི།  སྐུ་ཁྲུས་གསོལ་ཟིན་པའི་རྗེས་དེ་ནས། ཡུལ་སངས་རྒྱས་དང་བྱང་ཆུབ་སེམས་དཔའ། སྤྲུལ་སྐུ་ཆགས་བྲལ་གྱི་ཚུལ་དུ་བཞུགས་པའམ་རབ་ཏུ་བྱུང་པའི་རྣམ་ཅན་དུ་བཞུགས་པ་དེ་དག་ལ། ཁ་དོག་ལེགས་པར་བསྒྱུར་བའི་སྔོན་པོ་སྔོ་སྐྱ་དང༌། དམར་པོ་དམར་སྐྱ། སེར་པོ་སེར་སྐྱ་སྟེ། རུང་བའི་ཚོན་གསུམ་གྱིས་ཁ་དོག་ལེགས་པར་བསྒྱུར་པའི་ན་བཟའ་ལ། ཆོས་གོས་སྣམ་སྦྱར་དང་། ཆོས་གོས་བླ་གོས་དང་། ཆོས་གོས་མཐང་གོས་དང་། གདིང་བ་ལྟ་བུ་རབ་ཏུ་བྱུང་བའི་ན་བཟའ་སྐུ་ཆས། ཙནྡན་ལ་སོགས་པའི་དྲི་ཞིམ་པོའི་ངད་དང་ལྡན་པའི་དམ་པའམ་བཟང་པོ་ཐམས་ཅད་ཀྱང་འབུལ་བ་ན། བདག་གཞན་སེམས་ཅན་ཐམས་ཅད་ཀྱིས་མ་འོངས་པ་ན་ངོ་ཚ་ཁྲེལ་ཡོད་ཀྱི་གོས་བཟང་པོ་ཐོབ་པར་ཤོག་སྙམ་དུ་སྨོན། ཡང་གོས་བཟང་སྲབ་ལ་ཞེས་ལྷའི་གོས་པན་ཙ་ལི་ཀ་དང་། ལྭ་རིན་པོ་ཆེ་ལ་སོགས་པ་བཟང་པོ་སྲབ་ལ་རེག་བྱ་འཇམ་པ་རྣམ་པ་སྣ་ཚོགས་པའི་རང་བཞིན་ཅན། ཁ་དོག་ལ་ཡང་སྔོ་སེར་དཀར་དམར་རྣམ་པ་སྣ་ཚོགས་པའི་རང་བཞིན་ཅན་དང༌ ། གསེར་དང་དངུལ་དང༌། མུ་ཏིག བེཌུརྱ་ལ་སོགས་པའི་རྒྱན་གྱི་མཆོག་སྟེ་དབུ་རྒྱན། སྙན་རྒྱན། མགུལ་རྒྱན། ཕྱག་གདུབ་དང་ཞབས་གདུབ་ལ་སོགས་པ་ཤིན་ཏུ་གྲངས་མང་པོ་བརྒྱ་ཕྲག་དེ་དང་དེ་དག་གིས་སངས་རྒྱས་དང་བྱང་ཆུབ་སེམས་དཔའ་གཙོ་བོ་ལོངས་སྐུ་ཆགས་ཅན་གྱི་ཚུལ་དུ་བཞུགས་པའམ། ཁྱིམ་པའི་རྟེན་ཅན་གྱི་ཚུལ་དུ་བཞུགས་པ་སྟེ། དབུ་སྐྲ་རིང་ཞིང་རྒྱན་འཆང་བ་རྒྱལ་བ་རིགས་ལྔ་ལྟ་བུ་དང༌། འཕགས་པ་ཀུན་ཏུ་བཟང་པོ་དང་། རྗེ་བཙུན་འཇམ་དཔལ་དབྱངས་དང་། འཇིག་རྟེན་དབང་ཕྱུག་སྟེ་སྤྱན་རས་གཟིགས་དང་། ལ་སོགས་པ་སྟེ་ཕྱག་ན་རྡོ་རྗེ་དང་། བྱང་ཆུབ་སེམས་དཔའ་ནམ་མཁའི་སྙིང་པོ་དང༌། སའི་སྙིང་པོ་ལ་སོགས་པ་དེ་དག་ཐམས་ཅད་ཀྱི་སྐུ་ལུས་ལ་ཡང་ཚུལ་བཞིན་དུ་བརྒྱན་པར་བགྱི། དེ་ལྟ་བུའི་རྒྱན་མཆོག་ཕུལ་བ་ལ་བརྟེན་ནས་བདག་གཞན་སེམས་ཅན་ཐམས་ཅད་ཀྱི་རྒྱུད་ན་བསླབ་པ་གསུམ་གྱི་རྒྱན་ཕུན་སུམ་ཚོགས་པ་ཐོབ་པར་གྱུར་ཅིག་སྙམ་དུ་སྨོན་པ་དང༌།

ཡང་དྲིའི་བྱུག་པ་ཕུལ་བ་ནི། སྟོང་གསུམ་ཀུན་ཏུ་དྲི་ངད་ལྡང་བ་ཡི། །དྲི་མཆོག་རྣམས་ཀྱིས་ཐུབ་དབང་ཀུན་གྱི་སྐུ། །གསེར་སྦྱངས་བཙོ་མ་བྱི་དོར་བྱས་པ་ལྟར། །འོད་ཆགས་འབར་བ་དེ་དག་བྱུག་པར་བགྱི། །ཞེས་པ་ནི། དེ་ཡང་སྟོང་གསུམ་ཞེས་བྱ་བ་ཤར་ལྷོ་ནུབ་བྱང་གི་གླིང་བཞི་དང་གླིང་ཕྲན་བརྒྱད། དབུས་སུ་རིའི་རྒྱལ་པོ་རི་རབ། དེ་རྣམས་གསལ་བར་བྱེད་པའི་ཉི་མ་དང་ཟླ་བ་དང་། འདོད་ལྷ་དང༌། “ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱི་ཕུད་ཡིན་པར་འདོད། །”ཅེས་མཛོད་ལས་བསྟན་པ་ལྟར། མདོར་ན་གླིང་བཞིའི་འཇིག་རྟེན་གྱི་ཁམས་གཅིག་ནས་གཉིས་སུ་བགྲང་བར་བྱེད་པའི་སྟོང་གི་གྲངས་ཚང་བར་གྱུར་པ་ལ་སྟོང་དང་པོ་སྤྱི་ཕུད་ཀྱི་འཇིག་རྟེན་ཞེས་བྱ་བ་དང༌། དེ་གཅིག་ནས་གཉིས་སུ་བགྲང་བར་བྱེད་པས་སྟོང་གི་གྲངས་ཚང་བ་ལ་སྟོང་གཉིས་པ་བར་མའི་འཇིག་རྟེན་གྱི་ཁམས་ཞེས་པ་དང༌། སྟོང་གཉིས་པ་དེ་གཅིག་ནས་གཉིས་སུ་བགྲང་བར་བྱེད་པས་སྟོང་གི་གྲངས་ཚང་བར་གྱུར་པ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཞེས་བྱ་བ་ཆོས་མངོན་པ་ལས་གསུངས་པ་ལ། སྟོང་གསུམ་འཇིག་རྟེན་གྱི་ཁམས་དེ་ཉིད་ན་རིའི་རྒྱལ་པོ་རི་རབ་བྱེ་བ་ཕྲག་བརྒྱ། གླིང་བཞི་པའི་འཇིག་རྟེན་གྱི་ཁམས་བྱེ་བ་ཕྲག་བརྒྱ། ཉི་མ་བྱེ་བ་ཕྲག་བརྒྱ། ཟླ་བ་བྱེ་བ་ཕྲག་བརྒྱ། ཚངས་པའི་འཇིག་རྟེན་བྱེ་བ་ཕྲག་བརྒྱ་ཡོད་པར་གསུངས། དེ་ལྟ་བུའི་འཇིག་རྟེན་གྱི་ཁམས་དེ་ཚུན་ཆད་དུ་ཀུན་ཏུ་དྲི་བཟང་པོའི་ངད་པ། ཤིན་ཏུ་ལྡང་བའམ་ཁྱབ་པར་གྱུར་པ་ཡི་ཙནྡན་དང་ཨ་ག་རུ་ལ་སོགས་པ་དེ་དག་རྣམས་ཀྱི་དྲི་བཟང་གི་ཆུའི་བྱུགས་པ་དེ་དག་གིས། སྒོ་གསུམ་ཉེས་སྤྱོད་ལས་ཐུབ་པའི་ཐུབ་པ་རྣམས་ཀྱི་དབང་པོའམ་མཆོག་རྫོགས་པའི་སངས་རྒྱས་བཅོམ་ལྡན་འདས་ཀུན་གྱི་སྐུ་ལུས་ལ། གསེར་ཤིན་ཏུ་སྦྱངས་པ་བཙོ་མ་སྟེ། འདུལ་སྦྱོང་ལན་བཅུ་དྲུག་རེ་ཙམ་བྱས་པའི་གསེར་དེ་ཉིད་བྱི་དོར་བྱས་པ་དཔེ་ཇི་ལྟ་བ་དེ་ལྟར་དུ། རང་ངོ་ན་འོད་ཆགས་པ་དང་། གཞན་ངོ་ན་འོད་འབར་བའི་རང་བཞིན་ཅན་དེ་དག་ཐམས་ཅད་ཀྱང་ཚུལ་བཞིན་དུ་བྱུག་པར་བགྱི་ཞེས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྐུ་ལུས་ལ་དྲི་བཟང་གི་ཆུ་ཡི་བྱུག་པ་བ་གླང་གི་ཀོ་བའི་སྲབ་མཐུག་ཙམ་གྱིས་བྱུག་པར་བགྱི། དེ་ལྟར་དུ་དྲིའི་བྱུག་པ་ཕུལ་བའི་བསོད་ནམས་ལ་བརྟེན་ནས་བདག་གཞན་གྱི་རྒྱུད་ན་མ་འོངས་པ་ན་པགས་པ་གསེར་གྱི་མདོག་ལྟ་བུ་དེ་འདྲ་ཡང་འགྱུར་བར་ཤོག་སྙམ་དུ་སྨོན་ལམ་ཡང་འདེབས། 

ཐུབ་དབང་མཆོག་གནས་མཆོག་ལ་ཡིད་འོང་བའི། །མེ་ཏོག་མནྡ་ར་དང་པདྨ་དང་། །ཨུཏྤལ་ལ་སོགས་དྲི་ཞིམ་ཐམས་ཅད་དང་། །ཕྲེང་བ་སྤེལ་ལེགས་ཡིད་འོང་རྣམས་ཀྱིས་མཆོད། །ཅེས་མེ་ཏོག་གི་མཆོད་པ་འབུལ་བ། སྟོན་པ་ཐུབ་པའི་དབང་པོ་མཆོད་གནས་ཐམས་ཅད་ཀྱི་ནང་ནས་མཆོག་ཏུ་གྱུར་པ་སངས་རྒྱས་དང་སྲས་བྱང་ཆུབ་སེམས་དཔའི་ཚོགས་དང་བཅས་པ་དེ་རྣམས་ལ་ཤིན་ཏུ་མཛེས་ཤིང་ཡིད་དུ་འོང་བར་གྱུར་པའི་ལྷའི་མེ་ཏོག་མནྡ་ར་བ་དང་པདྨ་དང་། ཨུཏྤལ་དང་གུར་གུམ་དང་ཀུ་མུ་ཏ་ལ་སོགས་པ་དྲི་ཤིན་ཏུ་ཞིམ་པ་དེ་དག་ཐམས་ཅད་དང་། ཡང་མེ་ཏོག་གི་ཕྲེང་བ་གཅིག་ནས་གཅིག་ཏུ་སྐུད་པ་ལ་བརྒྱུས་ཏེ་སྤེལ་ལེགས་པ་ཡིད་དུ་འོང་བའི་རང་བཞིན་ཅན་དེ་དག་ཐམས་ཅད་ཀྱིས་ཀྱང་གཙོ་བོར་མཆོད་གནས་དེ་དག་གི་དབུ་ལ་མཆོད་པ་བགྱིའོ་ཞེས་དེ་ལྟ་བུའི་མེ་ཏོག་ཕུལ་བའི་བསོད་ནམས་ཀྱིས་བདག་གཞན་སེམས་ཅན་རྣམས་ཀྱི་རྒྱུད་ན་མ་འོངས་པ་ན་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུའི་མེ་ཏོག་རྣམ་པར་བཀྲ་བ་ཐོབ་པར་ཤོག་སྙམ་པ་ལྟ་བུ་སྨོན། 

བདུག་སྤོས་ཀྱི་མཆོད་པ་ནི། སྤོས་མཆོག་ཡིད་འཕྲོག་དྲི་ངད་ཁྱབ་པ་ཡི། །བདུག་པའི་སྤྲིན་ཚོགས་རྣམས་ཀྱང་དེ་ལ་དབུལ། །ཞེས་པ་ནི།  བདུག་སྤོས་ཀྱི་ནང་ནས་མཆོག་ཏུ་གྱུར་པ། ཡིད་འཕྲོག་པར་བྱེད་པ་ཞེས། སྣ་ལ་དྲི་ཚོར་བ་དང་མཉམ་དུ་སེམས་དེའི་དབང་དུ་གྱུར་པ་སྟེ་ཡིད་འཕྲོག་པ། དྲི་ངད་པ་སྟེ་ཕྱོགས་ཀུན་ཏུ་ཁྱབ་པར་གྱུར་པའི་བདུག་སྤོས་མེ་ལ་བསྲེགས་ནས་བདུག་པར་བྱས་པས་དུ་བའི་ཕྲེང་བ་ནམ་མཁའ་བར་སྣང་ཐམས་ཅད་ལ་ཁྱབ་པར་གྱུར་པའི་བདུག་པའི་སྤྲིན་ཚོགས་དེ་རྣམས་ཀྱང་མཆོད་ཡུལ་སངས་རྒྱས་བྱང་ཆུབ་སེམས་དཔའ་དེ་རྣམས་ཀྱི་ཤངས་ལ་དབུལ་བར་བགྱིའོ།།  དེ་ལྟར་དུ་བདུག་སྤོས་ཕུལ་བའི་བསོད་ནམས་ཀྱིས་བདག་གཞན་སེམས་ཅན་རྣམས་ཀྱི་རྒྱུད་ལ་ཚུལ་ཁྲིམས་ཀྱི་དྲི་བཟང་པོ་ཐོབ་པར་གྱུར་ཅིག་སྙམ་པ་ལྟ་བུ་སྨོན་ཞིང་། 

ཞལ་ཟས་ཕུལ་བ་ནི། ཞལ་ཟས་བཟའ་བཏུང་སྣ་ཚོགས་བཅས་པ་ཡི། །ལྷ་བཤོས་རྣམས་ཀྱང་དེ་ལ་དབུལ་བར་བགྱི། །ཞེས་པ་ནི། ཞལ་དུ་གསོལ་བའི་ཟས་ཏེ་བཟའ་བ་དང་བཏུང་བ་རྣམ་པ་སྣ་ཚོགས་པ།  མདོར་ན་རྩ་བ་སྡོང་པོ་མེ་ཏོག་འབྲས་བུ་ལ་སོགས་པ་དང་། ཀ་ར་བུ་རམ་སྦྲང་རྩི་ལ་སོགས་པའི་བཏུང་བ་སོགས་རོ་བརྒྱ་དང་ལྡན་པ་རྣམ་པ་སྣ་ཚོགས་པའི་རང་བཞིན་དང་ལྡན་པའི་ལྷའི་བཤོས་རྣམས་ཀྱང་ཞེས། ལྷ་སྟེ་ཆེན་པོའམ་བཟང་པོ་ལ་ཡར་ཕུལ་དུ་འོས་པར་གྱུར་པའི་བཤོས་ཏེ་ཞལ་ཟས་བཟའ་བཅའི་རིགས་ཤིན་ཏུ་བཟང་པོ་དེ་རྣམས་ཀྱང་མཆོད་གནས་སངས་རྒྱས་བྱང་ཆུབ་སེམས་དཔའ་དེ་རྣམས་ལ་དབུལ་བར་བགྱི། དེ་ལྟར་ཞལ་ཟས་ཕུལ་བའི་བསོད་ནམས་ཀྱིས་བདག་གཞན་གྱི་རྒྱུད་ལ་ཏིང་ངེ་འཛིན་གྱི་ཟས་ཀྱིས་འཚོ་ནུས་པའི་ཡོན་ཏན་ཐོབ་པར་གྱུར་ཅིག་སྙམ་དུ་ཡང་སྨོན། 

སྣང་གསལ་ལམ་སྒྲོན་མེ་འབུལ་བ་ནི། གསེར་གྱི་པདྨ་ཚར་དུ་དངར་བ་ཡི། །རིན་ཆེན་སྒྲོན་མེ་རྣམས་ཀྱང་དབུལ་བར་བགྱི། །ཞེས་པ་ནི། རྒྱུ་གསེར་གྱི་རང་བཞིན་ལས་གྲུབ་པའི་པདྨ་སྟེ་པདྨའི་རྣམ་པའམ་དབྱིབས་ཀྱི་བདག་ཉིད་ལྡེར་མ་ཤིན་ཏུ་སྒྲོས་གཙང་བ་ཡིད་དུ་འོང་བ་དེའང་གཅིག་ནས་གཉིས་སུ་བསྒྲིགས་ཏེ་ཚར་དུ་དངར་བ་སྟེ། བསྟར་ལེགས་པར་བྱས་པའི་ནང་དུ་བཤམས་པའི་རིན་པོ་ཆེའི་རང་བཞིན་ཅན་གྱི་སྒྲོན་མེ་སྟེ་སྣང་གསལ་ཡིད་དུ་འོང་བ་དེ་རྣམས་དང༌། གློག་དང་ཉི་མ་དང་ཟླ་བ།  སྐར་མ་ལ་སོགས་པའི་མདོར་ན་སྣང་བའི་དངོས་པོ་རིགས་དེ་དག་ཐམས་ཅད་ཀྱང་།  དཀོན་མཆོག་གསུམ་མམ་སངས་རྒྱས་བྱང་ཆུབ་སེམས་དཔའ་དེ་དག་རྣམས་ཀྱི་སྤྱན་གྱི་ལམ་དུ་དབུལ་བར་བགྱིའོ་ཞེས་ཕུལ། དེ་ལྟ་བུའི་སྒྲོན་མེ་ཕུལ་བའི་བསོད་ནམས་ཀྱིས་བདག་གཞན་གྱི་རྒྱུད་ལ་ཤེས་རབ་ཀྱི་སྤྱན་རྣམ་པར་དག་པ་ཐོབ་པར་གྱུར་ཅིག་སྙམ་དུ་སྨོན་པར་བྱ། །

ས་གཞི་བསྟར་བ་སྤོས་ཀྱིས་བྱུགས་པ་དེར། །མེ་ཏོག་ཡིད་འོང་སིལ་མ་དགྲམ་པར་བགྱི། །ཞེས་ས་གཞི་ཕུལ་བ་ནི། ས་གཞི་ཡང་ཤིན་ཏུ་བསྟར་བ་ཞེས་པ་དེ་ཁོད་སྙོམས་པ་འབར་འབུར། གཤོང་གཤོང་། རྩུབ་རེག་གི་རྣམ་པ་མེད་པ། སྤོས་ཀྱི་ཆུ་དྲི་བཟང་གི་རང་བཞིན་གྱིས་བྱུག་པ་བྱུགས་པ། དེའི་སྟེང་ལ་མེ་ཏོག་པདྨ་དང་ཨུཏྤལ་དང་གུར་གུམ་ལ་སོགས་པ་ཡིད་དུ་འོང་བའི་སིམ་མ་ཞེས་བྱ་བ་མེ་ཏོག་གི་ཡུ་བ་དང་བྲལ་བ་སྟེ། དེ་རྣམས་པུས་མོ་ནུབ་ཙམ་དུ་དགྲམ་པར་བྱས་པ་ལྟ་བུའི་ས་གཞི་བཟང་པོ་ཡིད་དུ་འོང་བ་མཛེས་པ་དེ་རྣམས་ཐམས་ཅད་ཀྱང་མཆོད་ཡུལ་དཀོན་མཆོག་གསུམ་མམ་སངས་རྒྱས་དང་བྱང་ཆུབ་སེམས་དཔའ་རྣམས་ལ་དབུལ་བར་བགྱི། དེ་ལྟ་བུའི་ས་གཞི་ཕུལ་བའི་བསོད་ནམས་ཀྱིས་བདག་གཞན་སེམས་ཅན་རྣམས་ཀྱི་རྒྱུད་ལ་ས་ལྟ་བུའི་སེམས་བསྐྱེད་བསྐྱེད་པར་གྱུར་ཅིག་སྙམ་དུ་སྨོན། 

གཞལ་ཡས་ཁང་ཕུལ་བ་ནི། གཞལ་མེད་ཕོ་བྲང་བསྟོད་དབྱངས་ཡིད་འོང་ལྡན། །མུ་ཏིག་རིན་ཆེན་རྒྱན་འཕྱང་མཛེས་འབར་བ། །དཔག་ཡས་ནམ་མཁའི་རྒྱན་གྱུར་དེ་དག་ཀྱང་། །ཐུགས་རྗེའི་རང་བཞིན་ཅན་ལ་དབུལ་བར་བགྱི། །ཞེས་པ་ནི། བློས་གཞལ་དུ་མེད་པའི་ཕོ་བྲང་གྲོང་ཁྱེར་གྱི་བཀོད་པ་ཡིད་དུ་འོང་བ་རྒྱུ་རིན་པོ་ཆེ་རྣམ་པ་སྣ་ཚོགས་པ་ལས་གྲུབ་པའི་རང་བཞིན་ལ་ལྷའི་བུ་མོ་མཛེས་མ་ཡིད་དུ་འོང་བ་དེ་དག་རྣམས་ཀྱིས་སངས་རྒྱས་དང་བྱང་ཆུབ་སེམས་དཔའི་སྐུ་གསུང་ཐུགས་ཀྱི་ཡོན་ཏན་ལས་བརྩམས་ཏེ་བསྟོད་པའི་དབྱངས་སྙན་པ་ཡིད་དུ་འོང་བའི་བསྟོད་བསྔགས་སྒྲོགས་པ་དང་ལྡན་པར་གྱུར་པའི་རང་བཞིན་ཅན། ཁང་བཟང་དེ་ཉིད་ཀྱི་ཕྱོགས་ཀུན་ཏུ་ནམ་མཁའ་བར་སྣང་དེ་རྣམས་ཐམས་ཅད་ལས་མུ་ཏིག་འོད་ཆགས་པའི་རང་བཞིན་ཅན་དང་། གསེར་དངུལ་ལ་སོགས་པའི་རིན་པོ་ཆེ་དང་གཟི་དང་བྱུ་རུ་སྤོས་ཤེལ་ལ་སོགས་པའི་རྒྱན་ཆ་རྣམ་པ་སྣ་ཚོགས་པའི་རང་བཞིན་ཅན་འཕྱང་ཞིང་ཤིན་ཏུ་མཛེས་ཤིང་འོད་དང་འོད་ཟེར་འབར་བའི་རྣམ་པ་ཅན། བློས་དཔག་པར་མི་ནུས་པས་ན་བློས་དཔག་པ་ལས་མཐའ་ཡས་ཤིང་ནམ་མཁའ་རབ་འབྱམས་ཀྱི་ཁམས་གྱི་རྒྱན་དུ་གྱུར་པའི་གཞལ་མེད་ཁང་བཀོད་པ་ཡིད་དུ་འོང་བ་དེ་དག་ཐམས་ཅད་བློས་སྤྲུལ་ནས་དེ་དག་རྣམས་ཀྱང་ཐུགས་དམིགས་པ་མེད་པའི་ཐུགས་རྗེའི་རང་བཞིན་ཅན་སངས་རྒྱས་དང་བྱང་ཆུབ་སེམས་དཔའ་རྣམས་ལ་དབུལ་བར་བགྱིའོ།།  དེ་ལྟ་བུ་གཞལ་མེད་ཁང་ཕུལ་བའི་བསོད་ནམས་ལ་བརྟེན་ནས་བདག་གཞན་སེམས་ཅན་ཐམས་ཅད་མ་འོངས་པ་ན་ཐར་པ་བླ་ན་མེད་པའི་གྲོང་ཁྱེར་དུ་འཇུག་ནུས་པར་གྱུར་ཅིག་སྙམ་དུ་སྨོན་པར་བྱ། རིན་པོ་ཆེའི་གདུགས་དང་སེང་གེའི་ཁྲི་རྐང་རྟེན་ཅན་དང་། བསིལ་གཡབ་ནོར་བུའི་ཡུ་བ་ཅན་ལ་སོགས་པ་ཆེན་པོ་ལ་འོས་པའི་ཡོ་བྱད་རྣམས་ཀྱིས་མཆོད་པའི་དབང་དུ་བྱས་ཏེ། 

རིན་ཆེན་གདུགས་མཛེས་གསེར་གྱི་ཡུ་བ་ཅན། །ཁོར་ཡུག་རྒྱན་གྱི་རྣམ་པ་ཡིད་འོང་ལྡན། །དབྱིབས་ལེགས་བལྟ་ན་སྡུག་པ་བསྒྲེང་བ་ཡང༌། །རྟག་ཏུ་ཐུབ་དབང་རྣམས་ལ་དབུལ་བར་བགྱི། །ཞེས་པ་ནི། རྒྱུ་རིན་པོ་ཆེ་ལས་གྲུབ་པའི་དབུ་ལ་ཕུབ་པར་བྱ་བའི་གདུགས་ཏེ། ཆར་པ་ལས་སྐྱོབ་པར་བྱེད་པའི་ཆར་གདུགས། ཚ་བ་ལས་སྐྱོབ་པར་བྱེད་པའི་ཚ་གདུགས་ལྟ་བུ་ཤིན་ཏུ་མཛེས་ཤིང་ཡིད་དུ་འོང་བ། ཡུ་བ་གསེར་ལས་གྲུབ་པས་ན་གསེར་གྱི་ཡུ་བ་ཅན། གདུགས་དེའི་ཁོར་ར་ཁོར་ཡུག་ཐམས་ཅད་མུ་ཏིག་རྣམ་པ་སྣ་ཚོགས་པ་དང་། མཛེས་སྦྱོར་སྤུས་ཚད་ལ་སོགས་པ་གསེར་དངུལ་ལ་སོགས་པའི་རྒྱན་ཆའི་བཀོད་པ་རྣམ་པ་སྣ་ཚོགས་པ་དེ་དག་རྣམས་ཀྱིས་ཡིད་དུ་འོང་བའི་རང་བཞིན་ཅན་བརྒྱན་པར་བྱས་པ། དབྱིབས་ཤིན་ཏུ་ལེགས་པ་སྟེ་དུང་དུང་དང་། ཧ་ཅང་ལེབ་མོ་ཡང་མ་ཡིན་པ་སྟེ། བལྟས་ན་ཤིན་ཏུ་སྡུག་པ་ཡིད་དུ་འོང་བ། མང་པོ་སྟེ་ཤིན་ཏུ་ནམ་མཁའ་རབ་འབྱམས་ཀྱི་ཁམས་ཐམས་ཅད་ནགས་ཚལ་ལྟར་དུ་གང་ཞིང་སྒྲེང་བར་བྱེད་པ་དེ་དག་ཐམས་ཅད་ཀྱང་དུས་རྟག་ཏུ་སྟོན་པ་ཐུབ་པའི་དབང་པོ་དང་སྲས་བྱང་ཆུབ་སེམས་དཔའ་རྣམས་ཀྱི་དབུ་ལ་གསོལ་ཏེ་དབུལ་བར་བགྱི། དེ་ལྟ་བུའི་གདུགས་མཆོག་ཕུལ་བའི་བསོད་ནམས་ལ་བརྟེན་ནས་བདག་གཞན་སེམས་ཅན་ཐམས་ཅད་དཀོན་མཆོག་གསུམ་གྱི་སྐྱབས་འོག་ཏུ་ཚུད་པར་གྱུར་ཅིག་སྙམ་དུ་སྨོན།

སྨོན་ལམ་སྟོབས་ཀྱི་མཆོད་པ། གསུམ་པ་སྨོན་ལམ་སྟོབས་ཀྱི་མཆོད་པ་ནི། དེ་ལས་གཞན་ཡང་མཆོད་པའི་ཚོགས། །རོལ་མོ་དབྱངས་སྙན་ཡིད་འོང་ལྡན། །སེམས་ཅན་སྡུག་བསྔལ་སིམ་བྱེད་པའི། །སྤྲིན་རྣམས་སོ་སོར་གནས་གྱུར་ཅིག །ཅེས་པ་ནི། མཆོད་རྫས་ཀྱི་དངོས་པོ་གོང་དུ་དངོས་སུ་འབྱོར་པ་དང་ཡིད་ཀྱིས་སྤྲུལ་པའི་མཆོད་པ་དེ་དག་ལས་གཞན་ཡང་། མཆོད་པའི་དངོས་པོའི་ཚོགས་འབུད་པ་དང་རྡུང་བ་དང་དཀྲོལ་བ་ལ་སོགས་པའི་རོལ་མོ་ཤིན་ཏུ་དབྱངས་སྙན་པ་ཡིད་དུ་འོང་བ་དང་ལྡན་པ་གང་ཞིག སེམས་ཅན་ཕ་མ་འཆི་བ་དང༌། ཁང་ཁྱིམ་མེས་འཚིག་པ་ལ་སོགས་པའི་སྡུག་བསྔལ་དྲག་པོས་མནར་བ་ཅན་དེ་རྣམས་ཀྱི་སེམས་རྒྱུད་ལ་ཡང་། སིམ་པ་སྟེ་བདེ་བ་སྟེར་བར་བྱེད་པའི་རང་བཞིན་ཅན་གྱི་དབྱངས་སྙན་པའི་སྤྲིན་ཕུང་དེ་ཐམས་ཅད་ཀྱང༌། མཆོད་ཡུལ་སངས་རྒྱས་བྱང་ཆུབ་སེམས་དཔའ་རྣམས་ཀྱི་སྙན་གྱི་དབང་པོའི་ལམ་དུ་སོ་སོར་ནས་སོ་སོར་གནས་པར་གྱུར་ཅིག་ཅེས་བརྗོད། དེ་ལྟ་བུའི་སྙན་པའི་དབྱངས་ཀྱི་མཆོད་པ་ཕུལ་བ་ལ་བརྟེན་ནས་བདག་གཞན་སེམས་ཅན་རྣམས་ཀྱི་རྒྱུད་ལ་མ་འོངས་པ་ན་དམ་པའི་ཆོས་ཀྱི་སྒྲ་ཡང་རྟག་ཏུ་ཐོས་པའི་རྒྱུར་ཡང་གྱུར་ཅིག་སྙམ་པ་ལྟ་བུ་ཡང་སྨོན། 

དམ་ཆོས་དཀོན་མཆོག་ཐམས་ཅད་དང་། །མཆོད་རྟེན་རྣམས་དང་སྐུ་གཟུགས་ལ། །རིན་ཆེན་མེ་ཏོག་ལ་སོགས་ཆར། །རྒྱུན་མི་འཆད་པར་འབབ་པར་ཤོག །ཅེས་པ་ནི། དམ་པའི་ཆོས་དཀོན་མཆོག་འགོག་བདེན་དང་ལམ་བདེན་ཏེ་རྟོགས་པའི་ཆོས་དེ་གཉིས་བརྗོད་བྱར་བསྟན་པའི་ལུང་གི་ཆོས་སྡེ་སྣོད་རིན་པོ་ཆེ་རྣམ་པ་གསུམ་དང་། དེ་དག་གི་རྟེན་གསུང་རབ་གླེགས་བམ་ཡི་གེའི་ཚོགས་དང་བཅས་པ་དེ་ཐམས་ཅད་དང་། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་ཀྱི་རྟེན་མཆོད་རྟེན་ཏེ། སྟོན་པ་སྐུ་མྱ་ངན་ལས་འདས་པའི་རྗེས་སུ་སྐུ་གདུང་རིང་སྲེལ་ལས་གྲུབ་པའི་མཆོད་རྟེན་ལྟ་བུའམ། སྟོན་པ་བཅོམ་ལྡན་འདས་ཀྱི་སྐུ་ཚེའི་རིང་ལ་མཛད་པ་རྣམ་བརྒྱད་དང་། སྒོ་བསྟུན་པའི་མཆོད་རྟེན་བརྒྱད་ཡོད་པ་ལ་དེ་དག་དང་བཅས་པ་དང་། གཞན་ཡང་སངས་རྒྱས་དང་བྱང་ཆུབ་སེམས་དཔའི་སྐུ་གཟུགས་རིས་སུ་བྲིས་པ་དང༌། འབུར་དུ་རྡུང་བ་དང༌། ལུགས་སུ་བླུག་པའི་རིགས་སུ་གྱུར་པ་དེ་ཐམས་ཅད་ལ་རིན་པོ་ཆེ་གསེར་དངུལ་དང་མུ་ཏིག་བཻཌཱུརྱ། བྱུ་རུ་མན་ཤེལ་ལ་སོགས་པ་དང༌། མེ་ཏོག་ཨུཏྤལ་གུར་གུམ། ཀུ་མུ་ཏ་ལ་སོགས་པའི་མཆོད་པའི་ཆར་དེ་ཉིད་རྒྱུན་མི་ཆད་པ་དུས་རྟག་པར་རྒྱུན་ལྡན་དུ་ཡང་ནས་ཡང་དུ་འབབ་པར་ཤོག་ཅིག་ཅེས་བྱ་བ་ནི་སྨོན་ལམ་སྟོབས་ཀྱི་མཆོད་པའོ། །

བླ་ན་མེད་པའི་མཆོད་པ། བཞི་པ་བླ་ན་མེད་པའི་མཆོད་པ་ནི། ཇི་ལྟར་འཇམ་དབྱངས་ལ་སོགས་པས། །རྒྱལ་བ་རྣམས་ལ་མཆོད་མཛད་པ། །དེ་བཞིན་བདག་གིས་དེ་བཞིན་གཤེགས། །མགོན་པོ་སྲས་དང་བཅས་རྣམས་མཆོད། །ཅེས་པ་ནི། དེ་ཡང་བྱང་ཆུབ་སེམས་དཔའི་ས་བཅུ་པ་ཐོབ་སྟེ་དབང་བཅུ་དང༌། མངོན་པར་ཤེས་པ་དྲུག་གི་ལས་ལ་དབང་དུ་གྱུར་པའི་མཆོད་པ་བླ་ན་མེད་པ་ནི། དཔེ་ཇི་ལྟར་ན། རྗེ་བཙུན་འཇམ་དཔལ་དབྱངས་ལ་སོགས་པ་འཕགས་པ་སྤྱན་རས་གཟིགས་དང་། བྱང་ཆུབ་སེམས་དཔའ་སྒྲིབ་པ་རྣམ་པར་སེལ་བ་དང་། ཀུན་ཏུ་བཟང་པོ་དང༌། ནམ་མཁའི་སྙིང་པོ་ལ་སོགས་པ་དེ་དག་རྣམས་ཀྱིས་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ལ་མཆོད་རྫས་ཀྱི་དངོས་པོ་བླ་ན་མེད་པས་མཆོད་པར་མཛད་པ་དཔེ་ཇི་ལྟ་བ་དེ་བཞིན་དུ། ད་ལྟར་གང་ཟག་རང་གིས་ཀྱང་ཕྱོགས་བཅུའི་དེ་བཞིན་གཤེགས་པ་ཁམས་གསུམ་གྱི་མགོན་པོ་སྲས་བྱང་ཆུབ་སེམས་དཔའི་ཚོགས་དང་བཅས་པ་དེ་རྣམས་ལ་ཚུལ་བཞིན་དུ་མཆོད་པའི་མོས་པ་བྱའོ། །བླ་ན་མེད་པའི་མཆོད་པ་ནི་ཉེ་བའི་སྲས་བརྒྱད་པོ་སོགས་དེ་དག་རྣམས་ཀྱིས་ཇི་ལྟར་མཆོད་པར་མཛད་པ་དེ་བཞིན་དུ་བདག་གིས་མཆོད་པའི་མོས་པ་མ་བྱེད་པ་མ་གཏོགས་དངོས་སུ་ནི་མཆོད་པར་མི་ནུས་སོ། །

བསྟོད་པ་དབྱངས་ཀྱི་མཆོད་པ། ལྔ་པ་བསྟོད་པ་དབྱངས་ཀྱི་མཆོད་པ་ནི། ཡོན་ཏན་རྒྱ་མཚོ་རྣམས་ལ་བདག །བསྟོད་དབྱངས་ཡན་ལག་རྒྱ་མཚོས་བསྟོད། །བསྟོད་དབྱངས་སྙན་སྤྲིན་དེ་དག་ལ། །ངེས་པར་ཀུན་ཏུ་འབྱུང་གྱུར་ཅིག །ཅེས་གསུངས་ཏེ། སྐུ་ཡི་ཡོན་ཏན་མཚན་དང་དཔེ་བྱད། གསུང་གི་ཡོན་ཏན་ཚངས་པའི་དབྱངས་ཡན་ལག་དྲུག་ཅུ་དང་། ཐུགས་ཀྱི་ཡོན་ཏན་ཟག་པ་མེད་པའི་ཆོས་སྡེ་ཚན་ཉི་ཤུ་རྩ་གཅིག་ལ་སོགས་པ་ཡོན་ཏན་རྒྱ་མཚོ་ལྟ་བུ་མཐའ་ཡས་པ་མངའ་བའི་སངས་རྒྱས་དང་བྱང་ཆུབ་སེམས་དཔའ་རྣམས་ལ།བསྟོད་པ་བརྗོད་པ་པོ་གང་ཟག་བདག་གིས་བསྟོད་པའི་དབྱངས་ཤིན་ཏུ་སྙན་ཅིང་བརྗོད་པ་ཡན་ལག་རྒྱ་མཚོ་ལྟ་བུ་དེ་དག་རྣམས་ཀྱིས་ཡང་ནས་ཡང་དུ་བསྟོད་ཅིང་བསྔགས་པ་བརྗོད་པ་ལ། བསྟོད་པའི་དབྱངས། སྙན་པའི་སྤྲིན་ཕུང་དེ་དག་ལས་སངས་རྒྱས་དང་བྱང་ཆུབ་སེམས་དཔའ་བསྟོད་པའི་ཡུལ་དེ་དག་རྣམས་ཀྱི་སྙན་གྱི་དབང་པོའི་ལམ་དུ་ངེས་པར་སྟེ་རྒྱུན་མི་ཆད་པ་དུས་འཁོར་བ་ཇི་སྲིད་གནས་ཀྱི་བར་དུ་ཡང་འབྱུང་བར་གྱུར་ཅིག་ཅེས་བྱ་བ་ནི་སྨོན་ལམ་སྟོབས་ཀྱི་མཆོད་པ་སྟེ། དེ་ཡན་ཆད་ཀྱིས་བྱང་ཆུབ་ཀྱི་སེམས་བསྐྱེད་པ་ལ་བར་དུ་གཅོད་པའི་འདོད་ཆགས་སམ་སེར་སྣས་ཀུན་ནས་བསླངས་པའི་སྡིག་པའི་གཉེན་པོ་ལ། མཆོད་པ་འབུལ་བའི་ཡན་ལག་བསྟན་པ་ཡིན་ནོ། །

ང་རྒྱལ་གྱི་གཉེན་པོ་ལ་ཕྱག་འཚལ་བའི་ཡན་ལག གཉིས་པ་ང་རྒྱལ་གྱི་གཉེན་པོ་ལ་ཕྱག་འཚལ་བའི་ཡན་ལག་ནི། དུས་གསུམ་གཤེགས་པའི་སངས་རྒྱས་ཀུན། །ཆོས་དང་ཚོགས་ཀྱི་མཆོག་བཅས་ལ། །ཞིང་རྡུལ་ཀུན་གྱི་གྲངས་སྙེད་ཀྱི། །ལུས་བཏུད་པས་ནི་བདག་ཕྱག་འཚལ། །ཞེས་པ་ནི། འདས་མ་འོངས་ད་ལྟ་དུས་གསུམ་དུ་གཤེགས་པའི་རྫོགས་པའི་སངས་རྒྱས་ཀུན་དང༌། དེ་དག་གི་ཐུགས་རྒྱུད་ན་མངའ་བའི་རྟོགས་པའི་ཆོས་དང༌། ཞལ་ནས་གསུངས་པའི་ལུང་གི་ཆོས་ཏེ་ཆོས་དཀོན་མཆོག་དང༌། ཚོགས་ཀྱི་མཆོག་སྟེ་ཆོས་དཀོན་མཆོག་ཉམས་སུ་ལེན་པར་མཛད་པའི་བྱང་ཆུབ་སེམས་དཔའི་དགེ་འདུན་དང་བཅས་དཀོན་མཆོག་གསུམ་པོ་དེ་ཉིད་ལ། རང་ཉིད་ཀྱི་ལུས་འདི་ཉིད་ཞིང་ཁམས་རབ་འབྱམས་ཀྱི་རྡུལ་ལ་གྲངས་ཇི་སྙེད་ཅིག་ཡོད་པ་དེ་དག་གི་གྲངས་དང་མཉམ་པའི་རང་གི་ལུས་སྤྲུལ་ནས། སྒོ་གསུམ་རབ་ཏུ་གུས་ཤིང་བཏུད་པ་དང་བཅས་པས་ནི་བདག་རང་ཉིད་ཀྱིས་ཕྱག་འཚལ་ཞེས་པ་སྟེ། ཐལ་མོ་མེ་ཏོག་ཁ་འབུས་པ་ལྟ་བུས་སྤྱི་བོར་དང༌། མགྲིན་པར་དང༌། སྙིང་ཁ་སྟེ་གནས་གསུམ་དུ་གཏུགས་པས་སངས་རྒྱས་དང༌བྱང་ཆུབ་སེམས་དཔའ་སྟེ། དཀོན་མཆོག་གསུམ་པོའི་སྐུ་དང༌། གསུང་དང༌། ཐུགས་གསུམ་ལ་ཕྱག་འཚལ་ཞིང་། རང་གཞན་གྱི་ལུས་དང་ངག་དང་ཡིད་གསུམ་གྱིས་བསགས་པའི་སྡིག་སྒྲིབ་ཐམས་ཅད་བྱང་བའི་འདུན་པ་དང་བཅས་པའི་སྒོ་ནས་ཕྱག་འཚལ་བའི་དོན་ནོ། །

བྱང་ཆུབ་སེམས་ཀྱི་གཞི་རྣམས་དང་། །མཆོད་རྟེན་རྣམས་ལ་བདག་ཕྱག་འཚལ། །མཁན་པོ་དེ་བཞིན་སློབ་དཔོན་དང་། །བརྟུལ་ཞུགས་མཆོག་ལ་ཕྱག་འཚལ་ལོ། །ཞེས་བྱང་ཆུབ་སེམས་ཀྱི་གཞི་རྣམས་ཞེས་པ་ནི། བྱང་ཆུབ་ཀྱི་སེམས་བསྐྱེད་མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པ་སྤེལ་བར་བྱེད་པ། མི་ཉམས་པ་གོང་ནས་གོང་དུ་འཕེལ་བར་བྱེད་པའི་གཞི་ནི་བྱང་ཆུབ་སེམས་པའི་སྡེ་སྣོད་རྣམས་ཡིན་པས་དེ་དང་། མཆོད་རྟེན་རྣམས་ཞེས་པ་སྟེ། སྟོན་པ་རྫོགས་པའི་སངས་རྒྱས་བཅོམ་ལྡན་འདས་ཤཱཀྱ་ཐུབ་པ་བཀྲ་ཤིས་ལུམ་བིའི་ཚལ་དུ་སྐུ་དང་པོར་འཁྲུངས་པའི་གནས་སྐབས་ན་བཞེངས་པའི་པདྨ་སྤུངས་པའི་མཆོད་རྟེན་དང༌། རྡོ་རྗེ་གདན་དུ་མངོན་པར་རྫོགས་པར་སངས་རྒྱས་པའི་གནས་སྐབས་ན་བདུད་བཏུལ་བའི་མཆོད་རྟེན་དང་། ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བའི་གནས་སྐབས་ན་བཀྲ་ཤིས་སྒོ་མང་གི་མཆོད་རྟེན་དང༌། སུམ་ཅུ་རྩ་གསུམ་གྱི་ལྷའི་གནས་ནས་གྲོང་ཁྱེར་གསལ་ལྡན་དུ་བབས་པའི་གནས་སྐབས་ན་ལྷ་ལས་བབས་པའི་མཆོད་རྟེན་དང་། དགེ་འདུན་འཁོར་ལོའི་དབྱེན་ཟླུམ་པའི་གནས་སྐབས་ན་དབྱེན་ཟླུམ་གྱི་མཆོད་རྟེན་དང༌། མཉན་ཡོད་དུ་ཆོ་འཕྲུལ་བསྟན་པའི་གནས་སྐབས་ན་ཆོ་འཕྲུལ་བསྟན་པའི་མཆོད་རྟེན་དང་། གྱད་ཀྱི་ཡུལ་དུ་སྐུ་ཚེའི་འདུ་བྱེད་ཟླ་བ་གསུམ་དུ་བྱིན་གྱིས་བརླབས་པའི་གནས་སྐབས་ན་རྣམ་པར་རྒྱལ་བའི་མཆོད་རྟེན་ཞེས་བྱ་བ་དང༌། སྐུ་མྱ་ངན་ལས་འདས་པའི་གནས་སྐབས་ན་སྐུ་གདུང་རིང་བསྲེལ་ལས་བཞེངས་པའི་མཆོད་རྟེན་ཏེ་མཆོད་རྟེན་རྣམ་པ་བརྒྱད་པོ་སོགས་དེ་རྣམས་ལ་ཡང་བདག་གིས་སྒོ་གསུམ་གུས་པའི་སྒོ་ནས་ཕྱག་འཚལ་བ་དང་། གཞན་ཡང་དགེ་ཚུལ་དང་། དགེ་སློང་གི་སྡོམ་པ་སྟེར་བར་བྱེད་པའི་མཁན་པོ་དང༌། དེ་བཞིན་དུ་ཀློག་སློབ་པའི་སློབ་དཔོན་དང་།གནས་ཀྱི་སློབ་དཔོན་དང༌། དགེ་བསྙེན་གྱི་སློབ་དཔོན་དང་། དགེ་ཚུལ་གྱི་སློབ་དཔོན་དང་།དགེ་སློང་གི་སྡོམ་པ་སྦྱིན་པར་བྱེད་པའི་སློབ་དཔོན་དང་བཅས་པ་དང༌། ཉེས་སྤྱོད་བརྟུལ་ཞིང་ལེགས་སྤྱོད་ལ་ཞུགས་པའི་བརྟུལ་ཞུགས་ཀྱི་མཆོག་ཆོས་གོས་ངུར་སྨྲིག་གི་རྒྱལ་མཚན་འཆང་བའི་དགེ་འདུན་པ་རབ་ཏུ་བྱུང་པའི་སྡེ་དེ་རྣམས་དང་། གོས་དཀར་ལྕང་ལོ་ཅན་གྱི་སྔགས་པའི་སྡེ་དང་བཅས་པ་དེ་རྣམས་ལ་ཡང་སྒོམ་གསུམ་གུས་པའི་སྒོ་ནས་ཕྱག་འཚལ་ལོ། །དེ་ནི་ཐོག་མ་མེད་པའི་དུས་ནས་ད་ལྟ་ལ་ཐུག་གི་བར་དུ་ཡོན་ཏན་ཅན་གོང་དུ་མ་བཀུར་ནས།རང་གིས་ང་རྒྱལ་དང་སྤོབས་པ་བྱས་པའི་སྡིག་པ་དེ་དག་འབྱང་བར་བྱེད་པའི་གཉེན་པོ་ལ་ཕྱག་འཚལ་བའི་ཡན་ལག་ཅེས་བྱ་བ་བསྟན་པ་ཡིན།

ལས་སྒྲིབ་ཀྱི་གཉེན་པོ་ལ་སྐྱབས་སུ་འགྲོ་བའི་ཡན་ལག གསུམ་པ་ལོག་པར་སྨོན་པའི་ལས་ཀྱི་སྒྲིབ་པའི་གཉེན་པོ་ལ་སྐྱབས་སུ་འགྲོ་བའི་ཡན་ལག་ནི། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཞེས་པ་ནི། དུས་ཀྱི་དབང་དུ་བྱེད་ན། དུས་ད་ལྟ་ནས་ཇི་སྲིད་བྱང་ཆུབ་སྙིང་པོར་མཆིས་ཀྱི་བར་ཞེས་པ་སྟེ། ནང་ལྟར་ན་ཁམས་བདེ་བར་གཤེགས་པའི་སྙིང་པོ་མངོན་དུ་འགྱུར་གྱི་བར་ཞེས་པ་དང་། ཕྱི་ལྟར་ན་རྡོ་རྗེ་གདན་དུ་བྱང་ཆུབ་ཤིང་ལ་སྐུ་རྒྱབ་བསྟན་གྱི་བར་དུ། སྐྱབས་སུ་འགྲོ་བའི་ཡུལ་རྫོགས་པའི་སངས་རྒྱས་བཅོམ་ལྡན་འདས་དེ་རྣམས་ལ་ཚུལ་སྒོ་གསུམ་གུས་པའི་སྒོ་ནས་སྐྱབས་སུ་མཆིའོ་ཞེས་པ་དང་། ཆོས་དང་ཞེས་པ་སྟེ་སངས་རྒྱས་ཀྱི་ཐུགས་རྒྱུད་ན་མངའ་བའི་རྟོགས་པའི་ཆོས་དང་། ཞལ་ནས་གསུངས་པའི་ལུང་གི་ཆོས་དང་བཅས་པ་སྟེ་ཆོས་དཀོན་མཆོག་དང༌། ཆོས་ཉམས་སུ་ལེན་པར་མཛད་པ་པོའི་བྱང་ཆུབ་སེམས་དཔའ་ས་བཅུ་ལ་གནས་པའི་འཕགས་པའི་ཚོགས་ཏེ་དེ་ལྟ་བུའི་དཀོན་མཆོག་གསུམ་པོ་དེ་ལ་ཡང་། དེ་བཞིན་དུ་ཞེས་པ་ནི་སངས་རྒྱས་དཀོན་མཆོག་ལ་སྐྱབས་སུ་འགྲོ་བ་ཇི་ལྟ་བ་དེ་བཞིན་དུ་ཆོས་དཀོན་མཆོག་དང་དགེ་འདུན་དཀོན་མཆོག་ལ་ཡང་སྐྱབས་སུ་མཆིའོ་ཞེས་གསུངས་ཏེ།

སྐྱབས་འགྲོའི་དོན་ཅུང་ཟད་གསལ་བར་བཤད་པ། འདིར་སྐྱབས་སུ་འགྲོ་བའི་དོན་ལ་ཅུང་ཟད་གསལ་བར་བཤད་ན། དོན་རྣམ་པ་བདུན་ལས། དང་པོ། སྐྱབས་འགྲོའི་དབྱེ་བ་ནི། ཐེག་པ་ཐུན་མོང་བའི་སྐྱབས་འགྲོ་དང་། ཐེག་ཆེན་ཐུན་མོང་མ་ཡིན་པའི་སྐྱབས་འགྲོ་སྟེ། སྤྱིར་རྩ་བའི་དབྱེ་བ་ལ་རྣམ་པ་གཉིས། གཉིས་པ། ཐེག་པ་ཆེ་ཆུང་གི་སྐྱབས་འགྲོའི་ཁྱད་པར་རྣམ་པར་བཞག་པ་ལ་ནང་གསེས་ཀྱི་རྣམ་པ་བཞི་ལས། དང་པོ། སྐྱབས་གནས་ཀྱི་ཁྱད་པར་ནི། ཉན་ཐོས་པ་རྣམས་ཀྱི་མཐར་ཐུག་འབྲས་བུའི་སྐྱབས་གནས་ནི་དགེ་འདུན་དཀོན་མཆོག་ཡིན་ཏེ། འཐོབ་བྱ་ནི་དགྲ་བཅོམ་པའི་གོ་འཕང་དོན་དུ་གཉེར་བ་ཡིན་པས་དེ་དགེ་འདུན་དཀོན་མཆོག་གི་ཁོངས་སུ་འདུ་བ་ཡིན་པ་དང༌། རང་སངས་རྒྱས་རྣམས་ཀྱི་མཐར་ཐུག་གི་སྐྱབས་གནས་ནི་ཆོས་དཀོན་མཆོག་ལ་མཛད་དེ། དེ་དག་གིས་ནི་རྟེན་ཅིང་འབྲེལ་བར་འབྱུང་བ་ཟབ་མོ་ལུགས་འབྱུང་ལྡོག་གི་ཚུལ་གྱི་སྒོ་ནས་རྟོགས་ཏེ་རང་གི་རྒྱུད་ཀྱི་སྡུག་བསྔལ་སྤོང་བའི་ཆོས་དཀོན་མཆོག་རྟོགས་པ་དོན་དུ་གཉེར་བ་ཡིན་པས། དེས་ན་ཆོས་དཀོན་མཆོག་ལ་མཐར་ཐུག་སྐྱབས་སུ་འགྲོ་བ་དང༌། ཐེག་པ་ཆེན་པོ་པ་བྱང་ཆུབ་སེམས་དཔའ་རྣམས་ཀྱིས་ནི་རང་གཞན་རྣམས་འཇིགས་པ་ལས་གྲོལ་བའི་མཐར་ཐུག་གི་སྐྱབས་སམ་འཐོབ་བྱ་དེ་སངས་རྒྱས་དཀོན་མཆོག་ལ་འཛིན་པ་ཡིན་པས་དེས་ན་འབྲས་བུའི་སྐྱབས་འགྲོ་སངས་རྒྱས་དཀོན་མཆོག་སྟེ། དེ་ལྟར་ན་སྐྱབས་གནས་ཀྱི་ཁྱད་པར་མཐར་གཏུགས་ན་འབྲས་བུའི་ཐོག་ནས་འཇོག་ལ། རྒྱུ་ཡི་སྐྱབས་གནས་ནི་ཐེག་པ་ཆེ་ཆུང་གསུམ་ཀས་ཀྱང་སངས་རྒྱས་ལ་ལམ་སྟོན་པའི་སྟོན་པ་པོ་དང༌། ཆོས་ལ་སྒྲུབ་པར་བྱ་བའི་ལམ་དང་། དགེ་འདུན་ལ་ལམ་སྒྲུབ་པའི་གྲོགས་སུ་འཛིན་པ་དེ་ཡང་ཉན་ཐོས་པས་དགྲ་བཅོམ་པའི་གོ་འཕང་དོན་དུ་གཉེར་བ་ལ་དེའི་ལམ་བསྟན་པའི་སྟོན་པ་རྫོགས་པའི་སངས་རྒྱས་ལ་ཞུས་ནས། དེས་གསུངས་པའི་ལམ་ཉམས་སུ་བླངས་ནས་དགེ་འདུན་དཀོན་མཆོག་ལ་གྲོགས་སུ་འཛིན་པ་དང༌། རང་སངས་རྒྱས་རྣམས་ཀྱིས་ཆོས་དཀོན་མཆོག་རྟེན་འབྲེལ་རྟོགས་པ་དོན་དུ་གཉེར་བ་ལ་དེ་སྟོན་པ་པོ་སངས་རྒྱས་ལ་ཞུས་ནས། དེས་གསུངས་པའི་ཆོས་ལ་ལམ་དུ་མཛད་ནས་དགེ་འདུན་ལ་གྲོགས་སུ་འཛིན་པ་དང༌། བྱང་ཆུབ་སེམས་དཔའ་རྣམས་ཀྱིས་མཐར་ཐུག་འཐོབ་བྱ་དེ་སངས་རྒྱས་ཀྱི་གོ་འཕང་དོན་དུ་གཉེར་བ་ལ། དེའི་ལམ་སྟོན་པ་པོ་རྫོགས་པའི་སངས་རྒྱས་ལ་ཞུས་ནས། དེས་གསུངས་པའི་ཆོས་དེ་ཉམས་སུ་བླངས་པ་དང༌། དགེ་འདུན་དཀོན་མཆོག་ལ་གྲོགས་སུ་འཛིན་པའི་སྒོ་ནས་སྐྱབས་སུ་འགྲོ་བ་ཡིན་པས། དེས་ན་སྟོན་པ་ལམ་གྲོགས་ཀྱི་ཚུལ་གྱིས་རྒྱ་ཡི་སྐྱབས་སུ་འགྲོ་བ་ནི་འདྲ་བ་ཡིན། གཉིས་པ། དུས་ཀྱི་ཁྱད་པར་ནི། ཉན་ཐོས་དང་རང་སངས་རྒྱས་རྣམས་ཀྱིས་ནི་སྲོག་གམ་ལུས་དུས་ཇི་སྲིད་འཚོ་བའི་བར་དུ་གཙོ་བོར་སྐྱབས་སུ་འགྲོ་བ་ཡིན་ལ། ཐེག་པ་ཆེན་པོ་པ་བྱང་ཆུབ་སེམས་དཔའ་རྣམས་ཀྱིས་ནི། བྱང་ཆུབ་སྙིང་པོར་མཆིས་ཀྱི་བར། །ཞེས་པའི་སྒོ་ནས་རྫོགས་པའི་བྱང་ཆུབ་ཀྱི་གོ་འཕང་མ་ཐོབ་ཀྱི་བར་དུ་སྐྱབས་སུ་འགྲོ་བ་ཡིན་ཞིང་། གསུམ་པ། རྒྱུ་ཡི་ཁྱད་པར་ནི།ཉན་ཐོས་དང་རང་སངས་རྒྱས་རྣམས་ཀྱིས་དཀོན་མཆོག་གསུམ་གྱི་ཡོན་ཏན་ཅི་རིགས་པ་ཞིག་ལ་ཡིད་ཆེས་པའི་སྒོ་ནས་དད་པས་ཀུན་ནས་བསླངས་པའམ། གཙོ་བོའི་རྒྱུ་དད་པའི་སྒོ་ནས་དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་ལ། ཐེག་པ་ཆེན་པོ་པ་རྣམས་ཀྱིས་ནི་སེམས་ཅན་གཞན་རྣམས་ཀྱི་སྡུག་བསྔལ་ལ་མི་བཟོད་པའི་སྙིང་རྗེ་དྲག་པོས་ཀུན་ནས་བསླངས་ཏེ་སྐྱབས་སུ་འགྲོ་བས་ན་གཙོ་བོའི་རྒྱུ་སྙིང་རྗེའི་སྒོ་ནས་སྐྱབས་སུ་འགྲོ་བ་ཡིན།བཞི་པ། ཆེད་དུ་བྱ་བའི་ཁྱད་པར་ནི། ཉན་ཐོས་དང་རང་སངས་རྒྱས་ཀྱིས་ནི་གཙོ་བོ་རང་ཉིད་ཀྱི་ཆེད་དུ་ཡིན་ཏེ། རང་ཉིད་འཁོར་བའི་སྡུག་བསྔལ་གྱིས་འཇིགས་ནས་དེ་ལས་ཐར་བར་བྱ་བའི་ཕྱིར་དུ་དཀོན་མཆོག་གསུམ་ལ་སྐྱབས་སུ་འགྲོ་བ་ཡིན་པ་ལ། ཐེག་པ་ཆེན་པོ་པ་རྣམས་ཀྱིས་ནི་གཙོ་བོ་སེམས་ཅན་གཞན་རྣམས་འཁོར་བའི་སྡུག་བསྔལ་ལས་བསྒྲལ་བར་བྱ་བའི་ཕྱིར་དུ་སྐྱབས་སུ་འགྲོ་བ་ཡིན་པས་ཆེད་དུ་བྱ་བ་གཞན་དོན་དུ་སྐྱབས་སུ་འགྲོ་བའོ། །དེ་ལྟ་བུའི་ཁྱད་པར་རྣམ་པ་བཞིའི་ཁྱད་པར་དུ་འཕགས་པའི་སྐྱབས་འགྲོ་ནི་འདིར་ཐེག་པ་ཆེན་པོའི་སྐྱབས་འགྲོ་ཡིན། གསུམ་པ། ཐེག་པ་ཆེན་པོའི་ལུགས་ལ་སྐྱབས་སུ་འགྲོ་བའི་ངོ་བོའམ་རང་བཞིན་ནི། འབྲས་བུ་འཇིགས་པ་མེད་པའི་གནས་རྫོགས་པའི་སངས་རྒྱས་ཀྱི་གོ་འཕང་དོན་དུ་གཉེར་བས། སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་གྲོགས་སུ་ཁས་ལེན་པའི་སྒོ་ནས་བསྟེན་པར་བྱེད་པ་ནི། སྐྱབས་སུ་འགྲོ་བའི་རང་བཞིན་ནམ་ངོ་བོ་ཡིན། དེ་ཡང་སངས་རྒྱས་ཀྱི་གོ་འཕང་དོན་དུ་གཉེར་ན་ཡང་། ལམ་སྟོན་པ་པོ་ཚངས་པ་དང་དབང་ཕྱུག་དང་ཁྱབ་འཇུག་ལ་སོགས་པ་ལ་བསྟེན་པ་ཡིན་ན་དེ་ནོར་བ་ཡིན་པས་དེ་ལྟ་བུ་མ་ཡིན་པ་ཞིག་དགོས་པ་ཡིན་གསུངས། བཞི་པ། འབྲས་བུའི་སྐྱབས་འགྲོ་དང་སྨོན་པ་སེམས་བསྐྱེད་གཉིས་ཀྱི་ཁྱད་པར་ནི། དེ་ཡང་སེམས་ཅན་གཞན་གྱི་དོན་དུ་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་དོན་དུ་གཉེར་བ་ཙམ་ནི་སྐྱབས་འགྲོ་ཞེས་བྱ་བ་ཡིན་ལ། ཡང་སེམས་ཅན་གཞན་དོན་དུ་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་ཅི་ནས་ཀྱང་ཐོབ་པར་བྱ་ཞེས་པའི་དམ་བཅས་ཟིན་པ་ནི་སྨོན་པ་སེམས་བསྐྱེད་ཡིན་པས་ཁྱད་པར་དེ་ལྟར་དུ་འཇོག་དགོས། ལྔ་པ། སྐྱབས་སུ་འགྲོ་བའི་དགོས་པ་ནི། གཙོ་བོར་སོ་སོར་ཐར་པའི་སྡོམ་པ་སོགས་སྐྱེ་བའི་དགོས་པ་ཡོད་པ་སྟེ། སོ་སོར་ཐར་པའི་སྡོམ་པ་ལ། དགེ་བསྙེན་གྱི་སྡོམ་པ་དང་། དགེ་ཚུལ་གྱི་སྡོམ་པ་དང་། དགེ་སློང་གི་སྡོམ་པ་དང་། བསྙེན་གནས་ཀྱི་སྡོམ་པ་སྟེ། དེ་དག་ལ་ནང་གསེས་ཀྱིས་དབྱེ་ན། དགེ་བསྙེན་ཕ་མ་གཉིས། དགེ་ཚུལ་ཕ་མ་གཉིས། དགེ་སློབ་མ་དང་། དགེ་སློང་ཕ་མ་གཉིས། བསྙེན་གནས་ཀྱི་སྡོམ་པ་དང་བཅས་ཏེ། སོ་ཐར་རིགས་བརྒྱད་ཅེས་བྱ་བ་དེ་རྣམས་གང་དང་གང་ཞིག་ལེན་པ་ཡིན་ན་ཡང་། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བ་སྔོན་དུ་འགྲོ་དགོས། དེས་ན་སོ་སོར་ཐར་པའི་སྡོམ་པ་སོགས་སྐྱེ་བའི་དགོས་པ་དང་། དཀོན་མཆོག་གསུམ་ལ་སྐྱབས་སུ་སོང་སྟེ་སྐྱབས་འགྲོའི་སྡོམ་པ་དང་ལྡན་པ་ཡིན་ན། འཇིག་རྟེན་པའི་འདྲེ་དང་གདོན། བཙན་དང་རྒྱལ་འགོང་ལ་སོགས་པའི་མི་མ་ཡིན་པའི་གནོད་པ་ཐམས་ཅད་ལས་སྲུང་ནུས་པ་དང༌། རླུང་མཁྲིས་བད་ཀན་ལ་སོགས་པའི་ནད་ལས་སྲུང་བ་དང་། དེ་བཞིན་དུ་མེ་ཆུ་རླུང་ལ་སོགས་པའི་ཉེན་ཁ་ཐམས་ཅད་ལས་སྲུང་བ་ཆེན་པོ་དང་ལྡན་པ་དང་། དཀོན་མཆོག་གསུམ་ལ་སྐྱབས་སུ་སོང་བས། ཚེ་རབས་ཐོག་མེད་ནས་ལས་རྒྱུ་འབྲས་མེད་པར་ལྟ་བའི་ལོག་པར་ལྟ་བ་དང་། ཚེ་སྔ་ཕྱི་མེད་པར་ལྟ་བ་དང་། དཀོན་མཆོག་གསུམ་མེད་པར་ལྟ་བ་དང༌། སྟེང་ན་ལྷ། འོག་ན་ཀླུ་སོགས་མེད་པར་ལྟ་བའི་ལོག་པར་ལྟ་བའི་ལས་ཀྱི་སྒྲིབ་པ་དེ་དག་ཐམས་ཅད་ཅི་རིགས་པ་སྲབ་པའམ་བྱང་བར་འགྱུར་བ་དང༌། དཀོན་མཆོག་གསུམ་ལ་སྐྱབས་འགྲོ་བྱེད་པ་ནི་སྐྱེས་བུ་དམ་པའི་སྤྱོད་པ་དང་ལྡན་པས་ན་སྐྱེས་བུ་དམ་པའི་ཁོངས་སུ་བགྲང་བ་དང༌། ནང་པ་སངས་རྒྱས་པའི་གྲལ་དུ་ཚུད་པར་འགྱུར་བ་དང༌། དཀོན་མཆོག་གསུམ་ལ་སྐྱབས་འགྲོ་བྱེད་པས་སངས་རྒྱས་ཀྱི་བསྟན་པ་ལ་དགའ་བའི་དཀར་ཕྱོགས་ཀྱི་ལྷ་དེ་རྣམས་ཐམས་ཅད་ཀྱིས་ཀྱང་རྣམ་པ་ཀུན་ཏུ་སྲུང་བ་དང་སྐྱོབ་པ་སོགས་བྱེད་པའི་དགོས་པ་དང་བཅས་པར་གསུངས་སོ། །དྲུག་པ། སྐྱབས་སུ་འགྲོ་ཞེས་པའི་སྒྲ་དོན་གྱི་དབང་དུ་བྱས་ན། དེ་ཡང་རང་ཉིད་ལ་རྒུད་པ་དང་ཉམས་ང་བ་ལྟ་བུའམ། ཕོངས་པའམ་ཐབས་རྡུགས་པ་དང་། འུ་ཐུག་པ་ལྟ་བུ་བྱུང་པའི་གནས་སྐབས་ན། དེ་ལས་གྲོལ་བར་བྱ་བའི་ཆེད་དུ་དཔུང་གཉེན་དུ་འཛིན་པའི་དོན་གྱིས་ན་སྐྱབས་སུ་འགྲོ་ཞེས་བྱ་བའི་དོན་དང༌། བདུན་པ། སྐྱབས་སུ་སོང་བའི་བསླབ་བྱའི་དབང་དུ་བྱས་ན། དཀོན་མཆོག་གསུམ་ལ་སྐྱབས་སུ་སོང་ནས་སྐྱབས་འགྲོའི་སྡོམ་པ་དང་ལྡན་པའི་གང་ཟག་དེས་བསླབ་བྱ་ཉམས་སུ་བླང་བྱ་གང་དང་གང་ལ་འཇུག་དགོས་ཤེ་ན། དེའང་ཐུན་མོང་བའི་དབང་དུ་བྱས་ན། དཀོན་མཆོག་གསུམ་ལ་སྐྱབས་འགྲོ་བྱས་པ་དེའི་རྗེས་སུ། དུས་དང་རྣམ་པ་ཀུན་ཏུ་སྐྱེས་བུ་དམ་པ་བླ་མ་དགེ་བའི་བཤེས་གཉེན་ལ་བསྟེན་དགོས་པ་དང༌། དེ་ལས་དམ་ཆོས་ཚུལ་བཞིན་དུ་ཉན་དགོས་པ་དང་། ཉན་པའི་ཆོས་དེ་ཉིད་རང་གིས་ཡང་ནས་ཡང་དུ་ཡིད་ལ་བྱ་བ་ལ་གོམས་པར་བྱ་དགོས་པ་དང༌། ཡིད་ལ་བྱས་ནས་ཅུང་ཟད་ཤེས་ན་ཆོས་དང་མཐུན་པ་དགེ་སྡིག་བླང་དོར་ཚུལ་བཞིན་དུ་རྗེས་སུ་སྒྲུབ་པར་བྱ་བ་སྟེ། དེ་ལྟར་རྣམ་པ་བཞི་དང་། གཞན་ཡང་དཀོན་མཆོག་གསུམ་ལ་སྐྱབས་འགྲོ་བྱས་ཟིན་པའམ། སྐྱབས་འགྲོའི་སྡོམ་པ་དང་ལྡན་པའི་གང་ཟག་དེའི་དབང་པོ་རྣམས་རྣམ་པ་ཀུན་ཏུ་མི་རྒོད་པར་ཞི་ཞིང་བག་ཡོད་དང་། དུལ་བ་ལྡན་པ་ཞིག་དགོས་པ་དང་། དགེ་བསྙེན་དང་དགེ་ཚུལ་དང་། དགེ་སློང་ལ་སོགས་པའི་བསླབ་པའམ་སྡོམ་པ་ཡང་དག་པར་ཇི་ལྟར་རིགས་པར་ལེན་པ་དང༌། དུས་དང་རྣམ་པ་ཀུན་ཏུ་སེམས་ཅན་ལ་སྙིང་བརྩེ་བ་གོམས་པར་བྱ་དགོས་པ་དང༌། དུས་དང་དུས་སུ་དཀོན་མཆོག་གསུམ་ལ་མཆོད་པ་འབུལ་བ་སྟེ། མདོར་ན་རང་གི་ཟས་དང་གོས་དང་གནས་དང་ཡོ་བྱད་ལ་སོགས་པ་གང་ཡོད་དེ་དག་གི་ཕུད་ནས་རྣམ་པ་ཀུན་ཏུ་དཀོན་མཆོག་མཆོད་པ་ལ་བརྩོན་པར་བྱ་བ། དེ་རྣམས་ལ་འཇུག་པར་བྱ་དགོས་ཞེས་འཕགས་པ་ཐོགས་མེད་ཀྱི་ཞལ་སྔ་ནས་གསུངས་ལ། དེ་དག་ནི་ཐུན་མོང་གི་བསླབ་བྱ་ཡིན། ཐུན་མོང་མ་ཡིན་པའི་བསླབ་བྱའི་དབང་དུ་བྱེད་ན། “གང་ཞིག་སངས་རྒྱས་སྐྱབས་འགྲོ་བ། །དེ་ནི་ཡང་དག་དགེ་བསྙེན་ཏེ། །ནམ་དུའང་ལྷ་ནི་གཞན་དག་ལ། །སྐྱབས་སུ་འགྲོ་བར་མི་བྱའོ། །”ཞེས་གསུངས། དེས་ན་གང་ཟག་གང་ཞིག་གིས་རྫོགས་པའི་སངས་རྒྱས་ལ་སྐྱབས་འགྲོ་བྱེད་ནས་སྐྱབས་འགྲོའི་སྡོམ་པ་དང་ལྡན་པར་གྱུར་པ་དེ་ནི་ཡང་དག་པའི་དགེ་བསྙེན་ནམ་སྐྱབས་གསུམ་འཛིན་པའི་དགེ་བསྙེན་ཞེས་བྱ་བ་ཡིན་པས་དུས་ནམ་དུ་ཡང་ལྷ་གཞན་ཚངས་པ་དང་དབང་ཕྱུག་དང་། ཁྱབ་འཇུག་སོགས་འཇིག་རྟེན་པའི་ལྷ་རྣམས་ལ་སྐྱབས་སུ་འགྲོ་བར་མི་བྱ། དེ་ལྟར་སྐྱབས་སུ་སོང་ན་སངས་རྒྱས་ལ་སྐྱབས་སུ་སོང་བའི་བསླབ་བྱ་དང་འགལ་བར་འགྱུར་བ་དང་། “དམ་པའི་ཆོས་ལ་སྐྱབས་འཚོལ་བ། །འཚེ་ཞིང་གསོད་པའི་སེམས་དང་བྲལ། །”ཞེས་གསུངས་པས་དམ་པའི་ཆོས་དཀོན་མཆོག་ལ་སྐྱབས་འགྲོ་ཞུས་པའི་གང་ཟག་གིས་དེ་ནས་བཟུང་སྟེ་སེམས་ཅན་གཞན་ལ་འཚེ་བ་སྤང་དགོས་པ་སྟེ། མདོར་ན་སེམས་ཅན་གཞན་ལ་རྡུང་རྡེག་དང་གསོད་བཅོམ་རྐུ་འཕྲོག་ལ་སོགས་པ་བསམ་པ་དང་སྦྱོར་བ་ངན་པའི་བྱ་བ་དེ་རྣམས་ཐམས་ཅད་སྤོང་དགོས་པ་སྟེ། “མདོར་ན་ཆོས་ནི་མི་འཚེ་བ། །དེ་བཞིན་གཤེགས་པ་ཉིད་ཀྱིས་གསུངས། །ཞེས་གསུངས་པ་ལྟར་དུ་འཚེ་མེད་ཞི་བའི་ཐབས་ལམ་ཞེས་བྱ་བ་སྟེ་ཆོས་དཀོན་མཆོག་ལ་སྐྱབས་འགྲོ་བྱེད་པས་སྐྱབས་འགྲོའི་བསླབ་བྱ་ཡིན་པས། སེམས་ཅན་ལ་འཚེ་ཞིང་གསོད་པའི་སེམས་དང་རྣམ་པ་ཀུན་ཏུ་བྲལ་ཏེ་སྤོང་དགོས་པར་གསུངས་པ་དང༌། “དགེ་འདུན་ལ་ནི་སྐྱབས་འཚོལ་ན། །མུ་སྟེགས་ཅན་ལ་ཕྱག་མི་བྱ། །”ཞེས་བྱ་བས་དགེ་འདུན་དཀོན་མཆོག་ལ་སྐྱབས་འགྲོ་བྱས་ཟིན་པའི་གང་ཟག་དེས་ནི་ད་ཕྱིན་ཆད་ནས་བཟུང་སྟེ་ཕྱི་རོལ་མུ་སྟེགས་ཀྱི་ལྟ་བ་དང་ལྡན་པའམ་མུ་སྟེགས་པའི་སྤྱོད་པ་ཅན་གྱི་གང་ཟག་རིགས་དེ་རྣམས་ལ་རྣམ་པ་ཀུན་ཏུ་ཕྱག་འཚལ་བར་མི་བྱ་ཞིང་། ཕྱག་འཚལ་ན་དགེ་འདུན་དཀོན་མཆོག་གི་སྐྱབས་འགྲོའི་བསླབ་བྱ་དང་འགལ་བར་འགྱུར་བས་ན་དེ་དག་སྤང་དགོས། ཞེས་སངས་རྒྱས་ཀྱིས་ཡོངས་སུ་མྱ་ངན་ལས་འདས་པའི་མདོ་སྡེ་ལས་གསུངས། དེ་ལྟར་ན་དཀོན་མཆོག་གསུམ་ལ་སྐྱབས་སུ་འགྲོ་བ་དེ་ནི། “ཕྱི་པ་ནང་པ་སྐྱབས་འགྲོའི་ཁྱད། །”ཅེས་གསུངས་པ་ལྟར་ནང་པ་སངས་རྒྱས་པའི་གྲལ་ལ་ཚུད་པར་བྱེད་པའི་ཆོས་དང་པོར་དཀོན་མཆོག་གསུམ་ལ་སྐྱབས་སུ་འགྲོ་བ་དེ་ཡིན་ཏེ། དཀོན་མཆོག་གསུམ་ལ་སྐྱབས་འགྲོ་མི་བྱེད་མཁན་གྱི་ཆོས་པའམ་གྲུབ་མཐའ་འཛིན་མཁན་ཞིག་ཡིན་ན་དེ་ལ་ཕྱི་པ་མུ་སྟེགས་པ་ཞེས་བྱ་བ་དང་། དཀོན་མཆོག་གསུམ་ལ་སྐྱབས་སུ་འགྲོ་ཞིང་དེའི་རྗེས་སུ་འཇུག་པའི་གང་ཟག་ཅིག་ཡིན་ན་དེ་ལ་ནང་པ་སངས་རྒྱས་པ་ཞེས་བྱ་བར་འགྱུར་བ་ཡིན། དེས་ན་སངས་རྒྱས་པའི་བསྟན་པའམ་ཆོས་ལ་འཇུག་པའི་ཐོག་མ་ཡང་དཀོན་མཆོག་གསུམ་ལ་སྐྱབས་འགྲོ་བྱེད་པ་ནས་ཡར་འཇུག་དགོས་ཡིན་པས་ན། དཀོན་མཆོག་གསུམ་ལ་སྐྱབས་སུ་འགྲོ་བ་ནི་ཆོས་ཐམས་ཅད་ཀྱི་སྔོན་དུ་འགྲོ་བ་ལ་ཤིན་ཏུ་མེད་དུ་མི་རུང་བ་ཡིན་ནོ། །

མི་མཐུན་ཕྱོགས་སྡིག་པ་བཤགས་པའི་ཡན་ལག བཞི་པ་མི་མཐུན་ཕྱོགས་སྡིག་པ་བཤགས་པའི་ཡན་ལག་ལ། རྣམ་པ་སུན་འབྱིན་པའི་སྟོབས་དང༌། རྟེན་གྱི་སྟོབས། གཉེན་པོ་ཀུན་ཏུ་སྤྱོད་པའི་སྟོབས། ཉམས་པ་སོར་ཆུད་པའི་སྟོབས་ཞེས་བྱ་བ་རྣམ་པ་བཞི་ལས། 

རྣམ་པ་སུན་འབྱིན་པའི་སྟོབས། དང་པོ་རྣམ་པ་སུན་འབྱིན་པའི་སྟོབས་ཀྱི་དབང་དུ་བྱས་ཏེ་སྡིག་པ་བཤགས་པའི་ཚུལ་ནི། འདི་ལྟར། ཕྱོགས་རྣམས་ཀུན་ན་བཞུགས་པ་ཡི། །རྫོགས་སངས་རྒྱས་དང་བྱང་ཆུབ་སེམས། །ཐུགས་རྗེ་ཆེན་པོ་མངའ་རྣམས་ལ། །ཐལ་མོ་སྦྱར་ཏེ་གསོལ་བ་ནི། །ཞེས་དང་པོ་སྡིག་པ་བཤགས་པའི་ཡུལ་མངོན་དུ་བྱེད་པ་ནི། ཤར་དང་ལྷོ་དང་ནུབ་ལ་སོགས་པའི་ཕྱོགས་བཅུ་རབ་འབྱམས་མུ་མཐའ་མེད་པའི་འཇིག་རྟེན་གྱི་ཁམས་ཀུན་ན་བཞུགས་པ་ཡི་རྫོགས་པའི་སངས་རྒྱས་བཅོམ་ལྡན་འདས་དོན་གཉིས་མཐར་ཕྱིན་པ་དེ་རྣམས་དང་། དེའི་ཐུགས་ཀྱི་སྲས་བྱང་ཆུབ་སེམས་དཔའ་གཙོ་བོ་ས་བཅུ་ལ་གནས་པའམ། ཚོགས་ལམ་དང་སྦྱོར་ལམ་ལ་གནས་པ་དང་བཅས་པ། ཐུགས་དམིགས་པ་མེད་པའི་ཐུགས་རྗེ་ཆེན་པོ་མངའ་བར་གྱུར་པ་དེ་རྣམས་ཐམས་ཅད་ལ། གང་ཟག་རང་གིས་ལུས་གུས་པའི་སྒོ་ནས་ཐལ་མོ་སྦྱར་ཏེ། ངག་གུས་པའི་སྒོ་ནས་གསོལ་བ་འདེབས་པ་ནི་ཞེས་དང་པོ་བཤགས་ཡུལ་མངོན་དུ་བྱས་ཏེ། 

ཐོག་མ་མེད་ལྡན་འཁོར་བ་ནས། །ཚེ་རབས་འདི་འམ་གཞན་དག་ཏུ། །བདག་གིས་མ་འཚལ་སྡིག་བགྱིས་པའམ། །བགྱིད་དུ་རྩལ་བ་ཉིད་དང་ནི། །ཞེས། དེ་ཡང་ཚེ་རབས་འཁོར་བ་ཐོག་མ་མེད་པའི་དུས་ཚོད་དང་ལྡན་པའི་འཁོར་བ་ནས་ད་ལྟའི་ཚེ་རབས་འདིའམ་སྐྱེ་བ་ཚེ་རབས་སྔ་མ་གཞན་དག་ཏུ་གང་ཟག་བདག་གིས་མ་འཚལ་ཞེས་པའམ་མ་ཤེས་པ་ཞེས་པའི་དོན། སྡིག་པ་ལ་སྡིག་པ་ཡིན་པ་ངོས་མ་ཟིན་པ།སྡིག་པ་ལ་ཉེས་པ་ཡོད་པ་མ་ཤེས་པ་དེའི་སྒོ་ནས་ལུས་ཀྱི་སྒོ་ནས་སྲོག་གཅོད་པ་ལ་སོགས་པ།ངག་གི་སྒོ་ནས་རྫུན་སྨྲ་བ་སོགས། ཡིད་ཀྱིས་བརྣབ་སེམས་སོགས་སྡིག་པ་མི་དགེ་བའི་ལས་རང་གིས་དངོས་སུ་བགྱིས་པའམ། རང་གིས་མ་བྱས་ན་ཡང་གང་ཟག་གཞན་ལ་སྲོག་གཅོད་པ་ལ་སོགས་པའི་ལས་བགྱིད་དུ་བསྩལ་བའམ་བྱེད་དུ་བཅུག་པ་ལྟ་བུའི་སྡིག་པ་དང་། 

གཏི་མུག་འཁྲུལ་པས་བདག་ནོན་ཏེ། །རྗེས་སུ་ཡི་རང་གང་བགྱིས་པ། །ནོངས་པ་དེ་ནི་མཐོང་བགྱིས་ནས། །གཏི་མུག་མ་རིག་པས་སེམས་རྒྱུད་འཁྲུལ་ཏེ་བསྒྲིབས་ནས་བདག་རང་གིས་བླང་དོར་འབྱེད་པའི་ཤེས་རབ་ནོན་ཏེ། དེ་ནས་གཞན་གྱིས་མི་དགེ་བཅུ་དང་མཚམས་མེད་ལྔ་ལ་སོགས་པའི་ལས་ཅི་རིགས་པའི་སྡིག་པ་བགྱིས་པ་དེ་འདྲ་མཐོང་བ་དང་ཐོས་པ་དང་ཤེས་པ་ལ་སེམས་ཀྱིས་དགའ་བས་རྗེས་སུ་ཡི་རང་བ་གང་བགྱིས་པ་དེ་རྣམས་ཀྱང་རང་གིས་བྱས་པ་དང་ཁྱད་པར་མེད་པའི་ཉེས་པ་དང་བཅས་པ་ཡིན་པས་དེ་ལྟ་བུའི་ཉེས་པ་དང་ནོངས་པའམ་འཁྲུལ་བ་མི་དགེ་བའི་ལས་དེ་དག་ཐམས་ཅད་ནི་ཉེས་པ་ཡིན་པ་ད་ལྟ་དངོས་སུ་མཐོང་བའམ་ཤེས་པ་བགྱིས་ནས་ནི། 

བསམ་པ་ཐག་པས་མགོན་ལ་བཤགས། །ཞེས་པ་ནི། དེ་ལྟ་བུའི་སྡིག་པ་དང་ཉེས་པ་དེ་དག་ཐམས་ཅད་ཁ་ཙམ་ཚིག་ཙམ་མ་ཡིན་པར་སྙིང་ཁོང་རུས་པའི་གཏིང་ངམ་སེམས་ཀྱི་གཏིང་ནས་ཡུལ་མགོན་པོ་རྫོགས་པའི་སངས་རྒྱས་སྲས་བྱང་ཆུབ་སེམས་དཔའ་རྣམས་ཀྱི་སྤྱན་སྔར་ཚུལ་བཞིན་དུ་འགྱོད་སེམས་དྲག་པོའི་སྒོ་ནས་བཤགས་སོ་ཞེས་དང༌།

ཡང་ཡུལ་ལ་སོ་སོར་བརྟགས་པའི་དབང་དུ་བྱས་ཏེ་བསྟན་པ་ནི། བདག་གིས་དཀོན་མཆོག་གསུམ་དང་ནི། །ཕ་མའམ་བླ་མ་གཞན་དག་ལ། །ཉོན་མོངས་སྒོ་ནས་ལུས་ངག་དང༌། །ཡིད་ཀྱིས་གནོད་བགྱིས་གང་ལགས་པ། །ཉེས་པ་དུ་མའི་སྐྱོན་ཆགས་པའི། །སྡིག་ཅན་བདག་གིས་སྡིག་པ་གང་། །ཤིན་ཏུ་མི་ཟད་བགྱིས་པ་དེ། །ཐམས་ཅད་འདྲེན་པ་རྣམས་ལ་བཤགས།།ཞེས་དེ་ཡང་གང་ཟག་བདག་གིས་དེ་སྔ་ཚེ་རབས་ཐོག་མེད་ནས་ད་ལྟའི་ཚེ་རབས་འདི་ཡན་ཆད་ཅི་རིགས་པ་ལ་སངས་རྒྱས་དང་ཆོས་དང་དགེ་འདུན་ཏེ་དཀོན་མཆོག་རྣམ་པ་གསུམ་དང་།རང་ལ་དྲིན་ཆེ་བའི་ཕ་དང་མའམ་བླ་མ་དགེ་བའི་བཤེས་གཉེན། མཁན་པོ་དང་སློབ་དཔོན་གཞན་དག་ལ་ཉོན་མོངས་པ་འདོད་ཆགས་དང་ཁོང་ཁྲོ། ང་རྒྱལ། ཕྲག་དོག་དང་འགྲན་སེམས། གནོད་སེམས་ལ་སོགས་པ་ཅི་རིགས་པའི་སྒོ་ནས་ལུས་དང་ངག་དང་ཡིད་ཀྱིས་ཞེས་པ་སྟེ་ལུས་ཀྱི་སྒོ་ནས་དཔེར་ན། དཀོན་མཆོག་གསུམ་ལས་སངས་རྒྱས་དཀོན་མཆོག་གི་རྟེན་སྐུ་གཟུགས་རིས་སུ་བྲིས་པ་སོགས་དང་། དེ་བཞིན་དུ་ངག་གི་སྒོ་ནས་འཕྱ་ཞིང་སྨོད་པར་བྱེད་པ། ཡིད་ཀྱི་སྒོ་ནས་ལོག་པའམ་མ་དད་པ་བྱེད་པ་ལྟ་བུས་དམ་པའི་ཆོས་དཀོན་མཆོག་གི་རྟེན་གསུང་རབ་གླེགས་བམ། ཡི་གེའི་རིགས་ཐམས་ཅད་གཏོར་བའམ་མེ་ལ་བསྲེགས་པ་དང༌། མི་གཙང་བས་བསླད་པ་ལྟ་བུའམ། དམ་པའི་ཆོས་སྒྲུབ་པར་བྱེད་པའི་སྒྲུབ་གྲྭ་དང་བཤད་གྲྭ་ཆོ་ག་འདོན་ཆོག་དེ་རྣམས་ཐམས་ཅད་རྩ་གཏོར་བཏང་སྟེ་མེད་པར་བྱས་པ་ལ་སོགས་པ་ལྟ་བུ། དགེ་འདུན་པ་ཐམས་ཅད་ལ་རྡུང་རྡེག་དང༌། སྲོག་གཅོད་པ། ན་བཟའ་སྐུ་ཆས་འཕྲོགས་པ། དགེ་འདུན་པའི་ཞལ་དུ་འདུ་བའི་གསོལ་ཆས་ཕྲོགས་པ་དང་བཅོམ་པ། རྩ་བརླག་བཏང་བ་ལ་སོགས་པ། མདོར་ན་དཀོན་མཆོག་གསུམ་ལ་ལུས་དང་ངག་དང་ཡིད་ཀྱི་སྒོ་ནས་གནོད་པ་བགྱིས་པ་གང་ལགས་པ་དེ་བཞིན་དུ། རང་གི་ཕ་དང་མ་ལ་ཡང་ལུས་ཀྱི་སྒོ་ནས་རྡུང་རྡེག་བཏང་བ། ངག་གི་སྒོ་ནས་གཤེ་གཤེ་བཏང་བ་ལྟ་བུ། སེམས་ཀྱི་སྒོ་ནས་བསམ་པ་ངན་པས་གནོད་པ་བྱས་པ་ལྟ་བུ། བླ་མ་དང་མཁན་པོ། སློབ་དཔོན་དང་དགེ་བའི་བཤེས་གཉེན་དེ་རྣམས་ལའང་ལུས་དང་ངག་དང་ཡིད་ཀྱི་སྒོ་ནས་རྡུང་རྡེག་བཏང་བ།འཕྱ་སྨོད་བཏང་བ། དད་པ་ལོག་པ་ལྟ་བུ་དེ་འདྲའི་ཉེས་པ་གང་ལགས་པ་དེ་དག་ཐམས་ཅད་ནི་ཉེས་པ་དུ་མ་སྟེ་ཤིན་ཏུ་གྲངས་མང་པོ། སྐྱོན་ཅན་དུ་མས་སྐྱོན་ཆགས་པའི་སྡིག་པ་ཅན་གྱི་གང་ཟག་རང་གི་རྒྱུད་ལ་དེ་འདྲའི་སྡིག་པ་མང་པོ་ཡོད་སྲིད་པས། དེས་ན་བདག་གི་སྡིག་པ་གང་ཤིན་ཏུ་མི་བཟད་པ་མ་རུངས་པ་བྱས་པ་གང་ཡིན་པ་དེ་དག་ཐམས་ཅད་ལ་གནོང་འགྱོད་དྲག་པོའི་སྒོ་ནས། ཁམས་གསུམ་གྱི་སེམས་ཅན་ཐམས་ཅད་འཁོར་བའི་གནས་ནས་ཐར་པ་ལ་འདྲེན་པ་མཛད་པ་པོ་རྫོགས་པའི་སངས་རྒྱས་རྣམས་དང་དེའི་ཐུགས་སྲས་བྱང་ཆུབ་སེམས་དཔའ་དང་བཅས་པ་རྣམས་ཀྱི་སྤྱན་སྔར་བཤགས་སོ་ཞེས་བཤགས་པ་དང་། 

བདག་ནི་སྡིག་པ་མ་བྱང་བར། །སྔོན་དུ་འགུམ་པར་འགྱུར་དུ་མཆི། །ཇི་ལྟར་འདི་ལས་ངེས་ཐར་བར། །མྱུར་བའི་ཚུལ་གྱིས་བསྐྱབ་ཏུ་གསོལ། །ཞེས་པ་ནི། ཡང་སྡིག་པ་དུས་མྱུར་བ་ཉིད་དུ་བཤགས་ཏེ་སྡིག་པ་དང་བྲལ་བར་འདོད་པའི་འདུན་པ་བསྐྱེད་པ་ནི། བདག་རང་ཉིད་ནི་དེ་སྔ་ཕན་ཆད་ལ་ལུས་ངག་ཡིད་ཀྱི་སྒོ་ནས་བསགས་ཟིན་པའི་སྡིག་པ་མི་དགེ་བའི་སྒྲིབ་པ་དང་ཉེས་པ་དེ་རྣམས་མ་དག་པའམ་མ་བྱང་གི་བར་དུ་སྟེ་དེའི་སྔོན་དུ་འགུམ་པར་ཏེ་འཆི་བ་ཉིད་དུ་འགྱུར་དུ་མཆི་ཞེས་བྱ་བ་གུས་ཚིག་གི་སྒོ་ནས་ང་ཤི་བའི་ཉེན་ཁ་འདུག་ཅེས། ཚེ་མི་རྟག་པ་ཡིན་པས་སྡིག་པ་མ་དག་གོང་ཤི་བར་འགྱུར་བའི་ཉེན་ཁ་དང་བཅས་པ་ལ་དེས་ན་འགུམ་པར་འགྱུར་དུ་འཆི་ཞེས་ཞུས་ཏེ། ཇི་ལྟར་ན་ངས་དེ་སྔ་བསགས་ཟིན་པའི་སྡིག་པ་དེ་དག་ཐམས་ཅད་ལས་ངེས་པར་དུ་ཐར་པར་བྱ་བའི་ཕྱིར་དུ་སངས་རྒྱས་དང་བྱང་ཆུབ་སེམས་དཔའ་སྐྱབས་གནས་དམ་པ་ཁྱེད་རྣམས་ཀྱིས་དུས་མྱུར་བའི་ཚུལ་གྱིས་སྡིག་པ་ཅན་གྱི་གང་ཟག་བདག་གི་སྡིག་པ་འདི་དག་ཐམས་ཅད་བྱང་ནས་སྡིག་པ་ལས་བསྐྱབ་ཏུ་གསོལ་ཞེས་ཨུ་ཚུགས་བྱས་ནས་གསོལ་བ་བཏབ་པའོ། །

ཡིད་བརྟན་མི་རུང་འཆི་བདག་འདི། །བྱས་དང་མ་བྱས་མི་སྡོད་པས། །ན་དང་མི་ན་ཀུན་གྱིས་ཀྱང་། །གློ་བུར་ཚེལ་ཡིད་མི་བརྟན། །ཞེས་པ་ནི། རང་གི་སྡིག་པ་མྱུར་དུ་མ་བཤགས་ན་མྱུར་བ་ཉིད་དུ་འཆི་བར་འགྱུར་བའི་ཉེན་ཁ་དང་བཅས་པ་ཡིན་པས་ན་སྡིག་པ་མྱུར་དུ་བཤགས་དགོས་པའི་ཚུལ། ཡིད་བརྟན་དུ་མི་རུང་བ་ཞེས་འཆི་བདག་གཤིན་རྗེས་སེམས་ཅན་རྣམས་གསོད་པར་བྱེད་པས་འཆི་བདག་གཤིན་རྗེ་ཆོས་ཀྱི་རྒྱལ་པོ་ཞེས་བྱ་བ། དོན་དུ་མིང་གང་བཏགས་ནའང་དེ་ཉིད་ནི་ག་དུས་བསླེབ་ཡོང་ཡིད་བརྟན་ཏེ་ངེས་པ་ཡོད་པ་མ་ཡིན་པས། དེ་རིང་བསླེབ་དང་སང་ཕོད་བསླེབ། ལོ་ལྔ་ཙམ། བཅུ་ཙམ། བཅོ་ལྔ་ཉི་ཤུའི་མཐའ་ལྟ་བུ་ག་དུས་ཚུར་བསླེབས་ནས་ང་གསད་འགྲོ་རྒྱུ་ཡིན་པ་དེ་ཡིད་བརྟན་དེ་ཆ་བཞག་རྒྱུ་དེ་འདྲ་གཏན་ནས་མེད་པ་ཡིན་པས་ཡིད་བརྟན་དུ་མི་རུང་བའི་འཆི་བདག་གཤིན་རྗེ་འདི་ཉིད་ནི་འཇིག་རྟེན་གྱི་བྱ་བ་དགྲ་འདུལ་བ། གཉེན་སྐྱོང་བ། ཚོང་དང་སོ་ནམ་ལ་སོགས་པ་འགའ་རེ་བྱས་ཟིན་པ་ལྟ་བུ་དང་། མ་བྱས་པ་ལྟ་བུ་དེ་འདྲ་ཡང་མི་སྡོད། དམ་པའི་ཆོས་ཞེས་བྱ་བ་ཐོས་པ་དང་བསམ་པ། སྒོམ་པ་དེ་འདྲ་འགའ་རེ་བྱས་པ་དང་མ་བྱས་པ་ལྟ་བུ་དེ་འདྲའི་ཆོས་ལ་བརྟེན་ནས་སྒུག་སྡོད་ཀྱང་རྣམ་པ་ཀུན་ཏུ་མི་བྱེད་པས་ན།འཇིག་རྟེན་ན་རླུང་མཁྲིས་བད་ཀན་ལ་སོགས་པ་ནད་ཀྱིས་ན་བ་ཡིན་ན་ངེས་པ་མེད་པ། མི་ན་བ་ད་ལྟ་གཟུགས་པོ་ཐང་པོ་ཡིན་ན་ཡང་མྱུར་དུ་མི་འཆི་བའི་ངེས་པ་མེད་པ། ཀུན་གྱིས་ཀྱང་ཚེ་འདི་གློ་བུར་བ་ཡིན་པས་དེས་ན་ཚེ་འདི་ལ་རྣམ་པ་ཀུན་ཏུ་ཡིད་མི་བརྟན་པའི་རང་བཞིན་ཏེ་ནམ་གཞུག་གི་སྦྲང་བུ་དང་འདྲ་བར་གྱུར་པ། རྡོ་ཐོག་གི་བ་མོ་དང་འདྲ་བར་གྱུར་པ་ཡིན་པ་དེས་ན་ནམ་འཆི་ཆ་མེད་ཡིན་པས། ན་བ་ཡིན་ན་མྱུར་དུ་འཆི་བའི་ངེས་པ་མེད། མི་ན་བ་ཡིན་ན་ཡུན་རིང་པོར་སྡོད་པའི་ངེས་པའང་མེད། ན་བ་གཅིག་གི་ཚེ་ལ་མི་ན་བ་མང་པོ་འཆི་བ། མི་ན་བ་གཅིག་གི་ཚེ་ལའང་ན་བ་མང་པོ་འཆི་བ་ལ་སོགས་པ་ཡིན། དེས་ན་ང་ཡང་ག་དུས་འཆི་འོང་ངེས་པ་མེད་པས་ན་སྡིག་པ་མྱུར་དུ་བཤགས་དགོས་པས་དེས་ན་སངས་རྒྱས་བྱང་ཆུབ་སེམས་དཔའ་ཁྱེད་རྣམས་ཀྱིས་ངའི་སྡིག་པ་འདག་པའི་ཐབས་ཏེ་བྱིན་གྱིས་བརླབ་པར་མཛད་དུ་གསོལ་ཞེས་པའོ། །

ཐམས་ཅད་བོར་ཏེ་ཆས་དགོས་པར། །བདག་གིས་དེ་ལྟར་མ་ཤེས་པས། །མཛའ་དང་མི་མཛའ་དོན་གྱི་ཕྱིར། །སྡིག་པ་རྣམ་པ་སྣ་ཚོགས་བྱས། །ཞེས་པ་ནི། དེ་ཡང་རང་གི་གཉེན་ཉེ་དགྲ་འདྲེ་ལ་སོགས་པ་ཐམས་ཅད་བོར་ཏེ་ཆས་དགོས་ཏེ།འགའ་རེ་ཡར། འགའ་རེ་མར། འགའ་རེ་ལྷ་ཡུལ། འགའ་རེ་དམྱལ་བ། འགའ་རེ་མི་ཡུལ་ལ་སོགས་ཅི་རིགས་པ་ལ་སྐྱེ་བ་བླངས་ནས་འཐོར་ཏེ་འགྲོ་དགོས་པ་ཡིན་པ་སྟེ་བདག་གིས་དེ་སྔ་ཕན་ཆད་དེ་ལྟར་དུ་མ་ཤེས་པས་ན། རང་གི་མཛའ་བ་སྟེ་གཉེན་ཉེ་དང༌། མི་མཛའ་བ་སྟེ་དགྲ་དང་ནད་ལ་སོགས་པ་དེ་དག་གི་དོན་གྱི་ཕྱིར་དུ་སྡིག་པ་རྣམ་པ་སྣ་ཚོགས་པ་སྟེ་གཉེན་ཉེ་དེ་རྣམས་ལ་ཕན་ཨེ་ཐོགས་ཀྱིས་ཆགས་སེམས་ཀྱི་སྒོ་ནས་གཞན་གྱི་སྲོག་གཅོད་པ་དང་། རྐུ་མ་བརྐུ་བ་ལ་སོགས་པའི་སྡིག་པ་མང་པོ་བྱས། མི་མཛའ་བའི་དགྲ་དང་གནོད་བྱེད་དེ་རྣམས་ཐམས་ཅད་ལ་གནོད་པ་བྱེད་དུ་རེ་ནས་ཞེ་སྡང་དང་ཕྲག་དོག །འགྲན་སེམས་ལ་སོགས་པའིཀུན་ནས་བསླངས་ཏེ་སྡིག་པ་རྣམ་པ་སྣ་ཚོགས་པ་བྱས། དེ་འདྲ་མང་པོ་བྱས་པ་ཡིན་ན་ཡང་།

མི་མཛའ་རྣམས་ཀྱང་མེད་འགྱུར་ཞིང༌། །མཛའ་བ་རྣམས་ཀྱང་མེད་པར་འགྱུར། །བདག་ཀྱང་མེད་པར་འགྱུར་བ་སྟེ། །དེ་བཞིན་ཐམས་ཅད་མེད་པར་འགྱུར། །ཞེས་པ་ནི། དོན་ངོ་མ་ལ་མི་མཛའ་བའི་གནོད་བྱེད་དགྲ་འདྲེའི་རིགས་དེ་རྣམས་ཐམས་ཅད་ཀྱང་ཤི་སྟེ་འཆི་བདག་གིས་བསད་ནས་མེད་པར་འགྱུར་ཞིང་། མཛའ་བ་གཉེན་ཉེ་དུ་ནང་མི་གྲོགས་པོ་དེ་དག་ཐམས་ཅད་ཀྱང་འཆི་བདག་གིས་བསད་དེ་ཤི་ནས་ཐམས་ཅད་མེད་པ་ཉིད་དུ་འགྱུར། དེར་མ་ཟད་གང་ཟག་བདག་རང་ཉིད་ཀྱང་ནམ་ཞིག་ན་ཤི་སྟེ་གསོན་པོར་གནས་པ་མེད་པར་འགྱུར་བ་སྟེ། མདོར་ན་འཇིག་རྟེན་གྱི་ཁམས་ན་སེམས་ཅན་གང་དང་གང་ཡོད་པ་དེ་སྐྱེས་པའི་ཐ་མ་འཆི་བ་ཡིན་པས་སྐྱེས་ཚད་ཐམས་ཅད་དམ་གསོན་པོར་གནས་པ་ཐམས་ཅད་ནམ་ཞིག་ན་འཆི་སྟེ་མེད་པ་ཉིད་དུ་འགྱུར་བ་དེ་འདྲ་རེད་འདུག་སྙམ་དུ་བསམ་པར་བྱ། 

རྨི་ལམ་ཉམས་སུ་མྱོང་བ་བཞིན། །དངོས་པོ་གང་དང་གང་སྤྱད་པ། །དེ་དེ་དྲན་པའི་ཡུལ་དུ་འགྱུར། །འདས་པ་ཐམས་ཅད་མཐོང་མི་འགྱུར། །དཔེ་ཇི་ལྟར་ན་རྨི་ལམ་ཉམས་སུ་མྱོང་བ་བཞིན་དུ་ཞེས། མདང་དགོང་གཉིད་ཉལ་བའི་རྨི་ལམ་དུ་ཟས་ཟོས་པ། གོས་གྱོན་པ། གནས་ཁང་དུ་སྐྱིད་པོར་སྡོད་པ་ལ་སོགས་པ་ལྟ་བུའི་རྣམ་པར་རྨིས་ནའང་འདྲ། ཡང་ན་དགྲ་དང་འདྲེ་དང་གདོན་བགེགས་ལ་སོགས་པས་གནོད་པ་བྱས་ཏེ་དེ་དག་དང་འཐབ་པ་དང་ཁོང་ཁྲོ་བྱས་པ་ལ་སོགས་པའི་རྣམ་པ་ཉམས་སུ་མྱོང་བ་ཡིན་ནའང་འདྲ། དེ་ཐམས་ཅད་ད་ནངས་གཉིད་བསད་ཟིན་པའི་རྗེས་སུ། མདང་དགོང་ངའི་རྨི་ལམ་དེ་འདྲ་མཚར་པོ་གཅིག་རྨིས་སྙམ་དུ་ཅུང་ཟད་དྲན་ན་མ་གཏོགས་གཞན་གང་ཡང་དངོས་པོ་ནི་ཡོད་པ་མ་ཡིན་པ་དཔེ་ཇི་ལྟ་བ་དེ་བཞིན་དུ། ད་ལྟའི་ཚེ་འདི་ཉིད་ཀྱི་ཚེ་སྟོད་ལ་དངོས་པོ་གང་དང་གང་སྤྱད་པ་དེ་རང་གི་གཉེན་ཉེ་དུ་ཕ་ཚོ་སྤུན་གྲོགས། ཡུལ་མི་ཁྱིམ་མཚེས་དེ་འདྲ་དང་མཉམ་དུ་མཉམ་གྲོགས་མྱང་ཟ་ལ་སོགས་པ་གང་དང་གང་སྤྱད་ན་འདྲ། དགྲ་དང་གནོད་བྱེད་ལ་སོགས་པ་ལ་འཐབ་པ་དང་ཁོང་ཁྲོ་བྱས་པ་དང༌། འགྲན་བསྡུར་ལ་སོགས་པའི་བྱ་བ་དང་བཅས་པ་གང་དང་གང་བྱས་ནའང་འདྲ། དེ་འདྲའི་དངོས་པོ་གང་དང་གང་སྤྱད་པ་དེ་དག་ཐམས་ཅད་ནི་ད་ལྟ་ཡང་བསམ་བློ་གཏོང་ན་ཅུང་ཟད་རེ་དྲན་པ་མ་གཏོགས་ཡོད་པ་མ་ཡིན། དྲན་པའི་ཡུལ་དུ་འགྱུར་བ་ཙམ་ལས་འདས་པ་དེ་སྔ་ཕན་ཆད་ལོངས་སྤྱོད་པའི་དངོས་པོ་བཟང་ངན་དེ་དག་ཐམས་ཅད་མེད་པ་དང་། དངོས་པོ་མེད་པ་སྟོང་པ་ཉིད་དུ་གྱུར་ཟིན་པ་ཡིན་པས་དེ་རྣམས་སླར་ལོངས་སྤྱོད་པའམ་མཐོང་རྒྱུ་ཡོད་པ་མ་ཡིན་ནོ། །

རེ་ཞིག་གསོན་ཚེ་འདི་ཉིད་ལའང་། །མཛའ་དང་མི་མཛའ་དུ་མ་འདས། །དེ་དག་དོན་དུ་བྱས་པའི་སྡིག །མི་ཟད་གང་ཡིན་མདུན་ན་གནས། །ཞེས་པ་ནི། རེ་ཞིག་སྟེ་དང་པོ་ད་ལྟ་རང་ཉིད་གསོན་པར་གནས་པའི་ཚེ་འདི་ཉིད་ཀྱི་ཚེ་སྟོད་ལའང་མཛའ་བ་དང་མི་མཛའ་བ་དུ་མ་འདས་ཞེས་པ་སྟེ། མཛའ་བ་སྟེ་རང་གི་ཕ་ཚོ་སྤུན་གྲོགས་ཀྱི་དགའ་མཛའ་ཉེ་དུ་ལ་སོགས་པ་དེ་འདྲ་རང་དང་ལོ་ཚོད་མཉམ་པའམ་ཅུང་ཟད་མཐོ་དམའ་ཡོད་པ་དེ་འདྲ་དུ་མ་མང་པོ་སྟེ་ཤི་ཟིན་ནས་འདས་ཟིན་པ་དང་། མི་མཛའ་བ་དགྲ་དང་བགེགས་ལ་སོགས་པ་དེ་འདྲའི་རིགས་ཀྱང་དུ་མ་མང་པོ་འདས་ཏེ་ཤི་ཟིན་པ་ཉིད་དུ་གྱུར་པ་ཡིན་ལ། དེ་དག་གི་དོན་དུ་བྱས་པ་སྟེ་མཛའ་བ་རྣམས་ལ་ཆགས་ཞེན་གྱི་སྒོ་ནས་ཕན་བཏགས་འདོད་ཀྱི་བསམ་བློས་གཞན་གྱི་སྲོག་གཅོད་པ་དང་རྐུ་མ་བརྐུ་བ་ལ་སོགས་པའི་སྡིག་པ་མང་པོ་བྱས་པ། མི་མཛའ་བ་དགྲ་དང་བགེགས་ལ་སོགས་པ་ལ་དགྲ་ལན་གནོད་ལན་བྱ་བའི་བསམ་ངན་གྱི་སྒོ་ནས་སྦྱོར་བ་ངན་པས་གཞན་གྱི་སྲོག་གཅོད་པ། རྡུང་རྡེག་བཏང་བ། རྒྱུ་ནོར་ཕྲོགས་པ་ལ་སོགས་པ་བྱས་པའི་སྡིག་པ་མི་དགེ་བ་དེ་དག་ཐམས་ཅད་མི་བཟད་པ་སྟེ་ཤིན་ཏུ་ངན་པ་དེ་རྣམས་ནི་རང་ཉིད་ཀྱི་སེམས་ཀྱི་མདུན་ན་སྟེ་བག་ཆགས་ཀྱི་ཚུལ་གྱི་སྒོ་ནས་གནས་བསྡད་པ་མ་གཏོགས་མེད་པ་ཞིག་ཏུ་གྱུར་ཡོད་པ་མ་ཡིན་ནོ། །

དེ་ལྟར་བདག་ནི་གློ་བུར་ཞེས། །བདག་གིས་རྟོགས་པར་མ་གྱུར་པས། །གཏི་མུག་ཆགས་དང་ཞེ་སྡང་གིས། །སྡིག་པ་རྣམ་པ་དུ་མ་བྱས། །ཞེས་གསུངས་ཏེ། གོང་དུ་བཤད་པ་དེ་ལྟར་བདག་རང་ཉིད་ནི་གློ་བུར་དུ་འཆི་བར་འགྱུར་བའི་ཆོས་ཅན་ཡིན་ནོ་ཞེས་བདག་གིས་དེ་སྔ་ཕན་ཆད་ལ་རྟོགས་པར་རམ་ཤེས་པར་མ་གྱུར་པས་ལས་འབྲས་ལ་རྨོངས་པའི་གཏི་མུག་མ་རིག་པ་དང་། རང་ཕྱོགས་ལ་ཆགས་པ་དང་གཞན་ཕྱོགས་ལ་སྡང་བའི་ཞེ་སྡང་གིས་སྲོག་གཅོད་པ་དང་། མ་བྱིན་པར་ལེན་པ། འདོད་པས་ལོག་པར་གཡེམ་པ། རྫུན། ཕྲ་མ། ཚིག་རྩུབ་ལ་སོགས་པའི་སྡིག་པ་རྣམ་པ་དུ་མ་མང་པོ་བྱས་ཟིན་པ་ལ། 

ཉིན་མཚན་སྡོད་པ་ཡོང་མེད་པར། །ཚེ་འདི་རྟག་ཏུ་གུད་འགྱུར་ཞིང་། །སྣོན་པ་གུད་ནས་འོང་མེད་ན། །བདག་ལྟ་འཆི་བར་ཅིས་མི་འགྱུར། །དེས་ན་སྡིག་པ་དེ་རྣམས་མྱུར་བ་ཉིད་དུ་བཤགས་དགོས་པ་མ་གཏོགས་རང་ལ་ཚེ་རིང་པོར་སྡོད་ལོང་མེད་པའི་བདག་ཉིད་དེ། དེ་ཡང་ཉིན་གཅིག་གམ་མཚན་མོ་གཅིག་ལྟ་བུ་ཚེ་འདི་ཟད་པ་མེད་པར་སྡོད་པ་འགྱུར་བ་ནི་ངེས་པ་ཅན་དུ་མེད་པར། ཚེ་འདི་ཉིད་ནི་ལྟག་ཆུ་ཆད་པའི་རྫིང་བུ་བཞིན་དུས་རྟག་ཏུ་གུད་ཅིང་ཟད་པ་ཁོ་ནར་འགྱུར་ཞིང་། ཉི་མ་ནུབ་ལ་འགྲོ་བ་ལྟ་བུ། ཆུ་བོ་རྒྱ་མཚོ་ལ་བབས་པ་ལྟ་བུའི་སྒོ་ནས་དུས་མྱུར་བ་ཉིད་དུ་ཟད་ཅིང་རྫོགས་པར་འགྱུར་ཞིང་། ཚེ་ཟད་པའི་གནས་སྐབས་ན་ཚེའི་སྣོན་པ་ལྟ་བུ་དེ་འདྲ་ཞིག་གུད་ནས་ཏེ་ཟུར་ནས་ཚུར་འོང་བའམ་སྣོན་པ་རྒྱག་རྒྱུའི་རང་བཞིན་ནི་གཏན་ནས་མེད་ན། བདག་ལྟ་བུ་འཁོར་བ་པའི་སེམས་ཅན་ཐ་མལ་པ་ཚེ་ལ་དབང་མེད་པ་དེ་ཉིད་མྱུར་བ་ཉིད་དུ་གློ་བུར་གྱི་སྒོ་ནས་འཆི་བ་ཅིའི་ཕྱིར་ན་མི་འགྱུར་ཏེ། ངེས་པར་དུ་གློ་བུར་ཐོག་རྒྱག་གི་སྒོ་ནས་འཆི་བ་ངེས་པའི་བདག་ཉིད་ཡིན་པས་ན་དུས་མྱུར་བ་ཉིད་དུ་སྡིག་པ་བཤགས་པའི་ཐབས་ལ་འབད་པར་བྱ་འོས་སོ། །

བདག་ནི་མ་ན་འདུག་བཞིན་དུ། །གཉེན་བཤེས་ཀུན་གྱིས་མཐའ་བསྐོར་ཀྱང་། །སྲོག་ཆད་པ་ཡི་ཚོར་བ་དག །བདག་ཉིད་གཅིག་པུས་མྱོང་བར་འགྱུར། །ཞེས་པ་ནི། བདག་རང་ཉིད་ནི་ཚེ་ཟད་དེ་འཆི་ཁར་མལ་དེ་ན་འདུག་བཞིན་དུ་རང་གི་གཉེན་ཉེ་དུ་སྤུ་མཆེད་གྲོགས་པོ་ལ་སོགས་པ་བཤེས་དེ་རྣམས་ཀུན་འདུས་ནས་རང་གི་མལ་སའི་མཐའ་ནས་བསྐོར་ཏེ་མིག་གིས་བལྟས་ནས་སྡོད་ཡོད་ཀྱང་། དངོས་སུ་ཁ་ནས་རང་འཆི་རན་ཏེ་སྲོག་ཆད་པ་ཡི་འཆི་ཁའི་གནད་གཅོད་ཀྱི་ཚོར་བ་དྲག་པོ་ཞིག་མྱོང་དགོས་པ་དེ་ཉིད་ནི་བདག་རང་ཉིད་གཅིག་པུས་མྱོང་བར་འགྱུར་བ་མ་གཏོགས། གཉེན་ཉེ་གྲོགས་པོ་དེ་རྣམས་མང་པོ་ཡོད་ན་ཡང་ཁོ་ཚོས་བགོ་གཤའ་བྱས་ནས་རང་གིས་མྱོང་མི་དགོས་པ་ལྟ་བུ་དེ་འདྲ་ནི་གང་ཡང་མེད། དེ་ཡིན་དུས་འཆི་ཁར་གནད་གཅོད་ཀྱི་སྡུག་བསྔལ། འཆི་རྒྱབ་བར་དོའི་འཁྲུལ་སྣང་། ཕྱི་མ་ངན་སོང་གི་སྡུག་བསྔལ་ཚང་མ་རང་གི་ཐོག་ཏུ་བབས་ཏེ་མྱོང་བར་འགྱུར་བ་ཡིན་པས་ན་སྡིག་པ་བཤགས་པའི་ཐབས་ལ་མྱུར་བ་ཉིད་དུ་འབད་པར་བྱ་འོས་སོ་ཞེས་པའི་དོན་ནོ། །

གཤིན་རྗེའི་ཕོ་ཉས་ཟིན་པ་ལ། །གཉེན་གྱིས་ཅི་ཕན་བཤེས་ཅི་ཕན། །དེ་ཚེ་བསོད་ནམས་གཅིག་བསྐྱབས་ན། །དེ་ཡང་བདག་གིས་མ་བསྟེན་ཏོ། །ཞེས་པ་ནི། དེས་ན་ཚེ་འདི་དང་སྐྱེ་བ་སྔ་མ་རྣམས་སུ་སྡིག་པ་མི་དགེ་བའི་ལས་མང་པོ་བསགས་ནས་སྐྱེ་བ་ཕྱི་མ་ལ་དམྱལ་བ་ལ་སོགས་པའི་ངན་འགྲོ་ལ་འགྲོ་ངེས་ཅན་གྱི་གང་ཟག་སྡིག་ཅན་དེ་ལྟ་བུ་ཡིན་ན། འཆི་རན་པའི་གནས་སྐབས་ན་གཤིན་རྗེའི་ཕོ་ཉ་སྟེ་ལས་མཁན་སྟག་གཟིག་དོམ་དྲེད་ལ་སོགས་པའི་མགོ་བརྙན་ཅན་ཤིན་ཏུ་འཇིགས་ཤིང་ཡ་ང་བར་གྱུར་པ་དེ་རྣམས་ཀྱིས་གཤིན་རྗེའི་ཞགས་པ་དང༌། ལྕགས་ཀྱུ་ལ་སོགས་པས་དངོས་སུ་ཟིན་པའི་སྣང་བ་ཤར་བར་གྱུར་པའི་སྐབས་དེ་ལ་གཉེན་ཉེ་དུ་གྲོགས་དགའ་མཛའ་གང་འདྲ་ཞིག་ཡོད་ན་ཡང་དེ་དག་ཐམས་ཅད་ཀྱིས་ཅི་ཞིག་ཕན་ཏེ་ཅི་ཡང་མི་ཕན། མཛའ་བཤེས་རྣམས་ཀྱིས་ཅི་ཞིག་ཕན་ཏེ་གང་ཡང་མི་ཕན་པ། དེ་རྣམས་ཀྱིས་དཔའ་བོའི་དཔུང་གིས་ལན་སྤྲད་ནས་གཤིན་རྗེ་ལ་འཐབ་པའི་སྒོ་ནས་ལན་སློབ་རྒྱུ་ཡང་མེད། ངོ་སོ་བསྟོད་ནས་ཞུ་ས་ཡང་སྒྲིག་རྒྱུ་མེད། རྒྱུ་ནོར་བཞག་པའི་དེའི་སྒོ་ནས་བསླུ་རྒྱུ་ཡང་མེད་པའི་རང་བཞིན་ཡིན་པ་ལ། དུས་དེའི་ཚེ་ན་རང་ལ་ཕན་ངེས་ཅན་དེ་ནི་ཚེ་འདི་ལ་དཀོན་མཆོག་གསུམ་ལ་སྐྱབས་འགྲོ་བྱས་ཏེ་དགེ་བ་བསྒྲུབས། སྡིག་པ་སྤོང་བའི་གཉེན་པོ་དམ་པའི་ཆོས་གཤའ་མ་རྣམ་པར་དག་པའི་བསོད་ནམས་ཤིག་བསགས་ཡོད་ན། དེས་དངོས་སུ་བསྐྱབས་པར་གྱུར་པ་དེ་འདྲ་ཞིག་ཡིན་ན། དེ་ཡང་ཚེ་འདི་ཉིད་ལ་བདག་གིས་རྒྱུད་ན་ཚུལ་བཞིན་དུ་མ་བསྟེན་ཏོ་ཞེས།  བསྟེན་མ་ཤེས་པའི་སྒོ་ནས་མི་ཚེ་ཟད་སོང་དུས། འཆི་རན་པའི་གནས་སྐབས་ན་ཡང་འཆི་ཁར་གནད་གཅོད་ཀྱི་སྡུག་བསྔལ་དྲག་པོ་མྱོང་བཞིན་དུ་གཤིན་རྗེའི་ཕོ་ཉས་ཟིན་པའི་འཁྲུལ་སྣང་ལ་སོགས་པ་དེ་འདྲའི་གནས་སྐབས་ཀྱང་འབྱུང་སྲིད་པ་ཡིན། དེས་ན་ད་ལྟ་ནས་སྡིག་པ་མྱུར་དུ་བཤགས་པར་བྱ་ཞེས་པའི་དོན་ནོ། །

མགོན་པོ་བག་མེད་བདག་གིས་ནི། །འཇིགས་པ་འདི་འདྲ་མ་འཚལ་ནས། །མི་རྟག་ཚེ་འདིའི་ཆེད་དག་ཏུ། །སྡིག་པ་མང་པོ་ཉེ་བར་བསྒྲུབས། །ཞེས་པ་ནི། དེ་ཡང་རང་སྡིག་པ་ལ་ཤིན་ཏུ་འཇིགས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་མགོན་པོ་ཞེས་བོས་ཏེ། ཁམས་གསུམ་འཁོར་བའི་སེམས་ཅན་རྣམས་འཁོར་བའི་སྡུག་བསྔལ་ལས་སྐྱབས་དང་མགོན་མཛད་མཁན་གྱི་སྐྱབས་གནས་དམ་པ་ཁྱེད་རྣམ་པས་སྡིག་པ་ཅན་གྱི་གང་ཟག་བདག་རང་ལ་གཟིགས་སུ་གསོལ་ཞེས་བོས་ནས། མགོན་པོ་བག་མེད་པའི་གཞན་དབང་དུ་གྱུར་པའི་སྡིག་ཅན་གྱི་གང་ཟག་བདག་གིས་ནི་སྡིག་པའི་འབྲས་བུ་ལ། འཆི་རྒྱབ་བར་དོ། ཕྱི་མ་ངན་སོང་གི་སྡུག་བསྔལ་འདི་དང་འདི་འདྲ་བའི་རང་བཞིན་ཡོད་པ་མ་འཚལ་བའམ་དེ་སྔ་མ་ཤེས་ནས། མི་རྟག་པ་མི་བརྟན་པའི་ཚེ་འདི་ཉིད་ཀྱི་ཆེད་དག་ཏུ་མི་དགེ་བའི་ལས་སྲོག་གཅོད་པ། མ་བྱིན་པར་ལེན་པ། འདོད་པས་ལོག་པར་གཡེམ་པ་ལ་སོགས་པའི་སྡིག་པ་མང་པོ་རང་གི་རྒྱུད་ན་ཉེ་བ་ཉིད་དུ་བསྒྲུབས་པར་བྱས་པ་དེ་ཤིན་ཏུ་ཉེས་པ་ཆེན་པོ་ཡིན་འདུག་སྙམ་པར་བྱ། 

སྐྱེ་བོ་ཡན་ལག་གཅོད་པའི་སར། །དེ་རིང་ཁྲིད་པའང་བྲེད་འགྱུར་ཏེ། །ཁ་སྐོམ་མིག་རྩ་ངན་ལ་སོགས། །སྔ་ལས་གཞན་དུ་འགྱུར་སྣང་ན། །ཞེས་པ་ནི། སྡིག་པའི་ལས་གང་ལ་གང་འཚམས་ཡོད་ནའང་དེ་ཙམ་འཇིགས་ཤིང་སྐྲག་པ་སྐྱེ་བ་ཅི་ཞིག་དགོས་སྙམ་ན། འཇིགས་སྐྲག་སྐྱེ་བ་འོས་པར་གྱུར་པ་ཡིན་ཏེ། དཔེར་ན། འཇིག་རྟེན་ན་སྐྱེ་བོ་སྟེ་མི་གང་ཞིག་བྱ་བ་སྤྱོད་པ་ཉེས་པའི་སྒོ་ནས་རྒྱལ་པོའམ་དཔོན་པོའི་ཁྲིམས་ལ་ཟིན་ནས་དེའི་ཉེས་པའི་ཆད་པ་ལ་ཡན་ལག་ལག་པའམ་རྐང་པ་ལྟ་བུ་གཅོད་རྒྱུའི་ཁྲིམས་ཐག་བཅད་ཟིན་ནས། དེ་གཅོད་སའི་ས་གནས་གཞན་ཞིག་ལ་ཕར་ཁྲིད་འགྲོ་བའི་གནས་སྐབས་ན་ཞེས། ཡན་ལག་གཅོད་པའི་སར་དེ་རིང་གལ་ཏེ་ད་ལྟ་གཅོད་རྒྱུ་ཡིན་ཟེར་ནས་ཕར་ཁྲིད་འགྲོ་བའི་གནས་སྐབས་ན་ཡང་ཁོ་རང་ཤིན་ཏུ་བྲེད་པར་འགྱུར་ཏེ་རྨོངས་ཤིང་སྐྲག་ནས་ཁ་ཡང་སྐོམ། མིག་རྩ་ཡང་ཤིན་ཏུ་ངན་ཏེ་ཕོངས་པས་ལྟ་སྟངས་བྱེད་པ་ལ་སོགས་པ་སྔ་མ་དེ་ནི་མི་དཔའ་བོ་གཟི་བརྗིད་ཅན་གང་འདྲ་ཞིག་ཡིན་ན་ཡང་། ད་ལྟ་གཤེད་མ་རྣམས་ཀྱིས་ལྕགས་སྒྲོག་དང་ཐག་སྒྲོག་གིས་བསྡམས་ནས་བརྙས་བཅོས་བྱས་ནས་ཡན་ལག་གཅོད་སར་ཁྲིད་འགྲོ་བའི་གནས་སྐབས་ན། དཔའ་ཞུམ་ཞིང་འདར་ནས་ཤིན་ཏུ་ཉམས་ང་བར་གྱུར་པའི་གནས་ཚུལ་དེ་ལྟ་བུར་འགྱུར་བར་སྣང་ན་ཞེས། ཐ་མལ་པའི་མིའི་ཁྲིམས་གཅིག་ལ་དེ་འདྲའི་འཇིགས་པའམ་སྐྲག་པར་འགྱུར་བའི་རྣམ་པ་དེ་འདྲ་ཡོད་ན། 

གཤིན་རྗེའི་ཕོ་ཉ་འཇིགས་འཇིགས་ལྟའི། །ཤ་ཚུགས་ཅན་གྱིས་བཟུང་གྱུར་ཅིང་། །འཇིག་ཆེན་ནད་ཀྱིས་ཐེབས་གྱུར་པ། །རབ་ཏུ་ཉམ་ཐག་སྨོས་ཅི་དགོས། །ཞེས་པ་ནི། དེས་ན་སྡིག་པ་མི་དགེ་བའི་ལས་ཤིན་ཏུ་སྟོབས་ཆེན་དང༌། མང་པོ་བསགས་པའི་གང་ཟག་ཤི་ནས་སྐྱེ་བ་ཕྱི་མ་ལ་དམྱལ་བའི་གནས་སུ་ངན་སོང་གི་གནས་སུ་སྐྱེ་ངེས་ཅན་དེ་རྣམས་ལ་ཤི་རན་པའི་གནས་སྐབས་སུ། དངོས་སུ་ལུས་ལས་དབུགས་མ་ཆད་པའི་གོང་ལ་ཡང་ཕྱི་མ་གང་དུ་སྐྱེ་འགྱུར་གྱི་དམྱལ་བའི་ལས་མཁན་རྣམས་ཀྱི་སྲུང་མ་དང་། དེའི་དྲག་སྡེའི་རྣམ་པ་དེ་རྣམས་སྣང་བར་འགྱུར་བ་ཡིན་པས། དེ་དུས་གཤིན་རྗེའི་ཕོ་ཉ་ལས་མཁན་སྟག་གཟིག་ལ་སོགས་པའི་མགོ་བརྙན་ཅན་ཤིན་ཏུ་འཇིགས་འཇིག་སྐྲག་སྐྲག་རྔམ་རྔམ་སྟེ་ལུས་དང་མདོག་ནག་པོར་གྱུར་པ། ལག་ན་མཚོན་ཆ་སྟ་རེ་དང་རལ་གྲི་སོགས་མེ་འབར་བའི་རང་བཞིན་ཅན་དང༌། ཞགས་པ་སོགས་དང་ལྕགས་ཀྱུ་ལ་སོགས་པ་དུ་མ་དང་། ཐོ་བ་སོགས་རྡེག་བྱེད་ཀྱི་རང་བཞིན་དེ་རྣམས་བཟུང་ནས། མིག་ཤེལ་མིག་ལྟར་དུ་བསྒྲད་པ། ཁ་སོ་བསྡམས་པ།རལ་པ་དམར་སེར་གྱེན་དུ་འབར་བའི་རང་བཞིན། ཤ་ཚུགས་ཅན་ཤིན་ཏུ་གཟི་བརྗིད་ཆེན་པོ་དེ་རྣམས་ཀྱིས་གཤིན་རྗེའི་ཞགས་པས་བསྡམས། ལྕགས་ཀྱུས་འཐེན། རྐམ་པས་ཟིན། ཐོ་བས་རྡུང་རྡེག་བཏང་ནས་འཇིགས་པ་ཆེན་པོའི་ཤིན་ཏུ་མྱ་ངན་གྱིས་ཐེབས་པར་གྱུར་པའི་སྐབས་དེ་ལ། སྡིག་ཅན་གྱི་གང་ཟག་དེ་ཐམས་ཅད་རབ་ཏུ་ཉམ་ཐག་པའམ་དཔའ་ཞུམ་ཞིང་འདར་བའམ་སྨྲེ་ངག་འདོན་པ། དབང་པོ་ཤོར་བ་ལ་སོགས་པ་དེ་འདྲར་འགྱུར་བ་ཡིན་པ་ནི་སྨོན་ཅི་ཞིག་དགོས། དེ་ལྟ་བུ་མ་བྱུང་གི་དུས་སྐབས་ལ་སྡིག་པ་མྱུར་དུ་བཤགས་པར་བྱ་འོས་པའི་རྒྱུ་མཚན་བསྟན་པའོ། །

སུ་ཞིག་འཇིགས་ཆེན་འདི་ལས་བདག །ལེགས་པར་སྐྱོབ་པར་བྱེད་འགྱུར་ཞེས། །བྲེད་ཤ་ཐོན་པའི་མིག་བགྲད་ནས། །ཕྱོགས་བཞིར་སྐྱབས་དག་འཚོལ་བར་བྱེད། །ཅེས་པ་ནི། དེ་འདྲའི་སྡིག་ཅན་གྱི་གང་ཟག་ལ་འཇིགས་སྣང་སྐྲག་སྣང་ཉམ་ང་བའི་གནས་སུ་ཤར་བའམ་སྣང་བར་གྱུར་པའི་གནས་སྐབས་ན། དེ་དུས་སྐྱབས་འཚོལ་ནས་གང་ཟག་སུ་ཞིག་གིས་རང་གི་སྡིག་པའི་འབྲས་བུ་ལ་འཇིགས་པའམ་སྐྲག་པ་ཆེན་པོ་སྡུག་བསྔལ་དྲག་པོ་འབྱུང་བ་འདི་ལས་བདག་ཐར་བར་བྱས་ནས་ལེགས་པར་སྐྱོབ་པར་བྱེད་པ་དེ་འདྲ་ཞིག་ཨེ་ཡོད་ན་སྙམ་དུ་སྐྱོབ་པར་བྱེད་པ་སུ་ཞིག་འགྱུར་ན་ཞེས་རེ་བ་སྐྱེས་ནས། བྲེད་ཤ་ཐོན་པའི་ཞེས་ཤིན་ཏུ་སྐྲག་ཅིང་འདར་ནས་དབང་པོ་ཤོར། སེམས་བརྒྱལ་ཏེ་མྱོས་པར་གྱུར་པའི་རྣམ་པ་སྟེ་དངོས་སུ་ཤི་རན་ཁར། དབུགས་ཆད་ལ་ཁད་པ་ལྟ་བུ་དེ་འདྲའི་གནས་སྐབས་ན། ལུས་ལ་འགྱུར་བ་ཐོན་ནས་མིག་ཡར་ཡར་སྔོན་པོར་གྱུར་ནས་མིག་ལྤགས་ཀྱི་ནང་དུ་ཡར་བསྡུས། རྐང་པ་དང་ལག་པ་ཅུང་ཟད་གཡོ་འགུལ་ལ་སོགས་པ་ཡོད་ཙམ་མེད་ཙམ་དེ་འདྲའི་སྒོ་ནས། ཤར་ལ་སོགས་པའི་ཕྱོགས་བཞིར་ང་རང་ལ་སྐྱབས་དང་མགོན་བྱེད་མཁན་ཨེ་ཡོད་ན་བསམས་ནས་སྐྱབས་དག་འཚོལ་བའམ་རེ་བ་བྱེད་བཞིན་པ་ལ། 

ཕྱོགས་བཞིར་སྐྱབས་མེད་མཐོང་ནས་ནི། །དེ་ནས་ཀུན་ཏུ་ཡིད་མུག་འགྱུར། །ཞེས་ཤར་ལ་སོགས་པའི་ཕྱོགས་བཞི་ལ་སྐྱབས་འཚོལ་ནའང་རང་ལ་སྐྱབས་བྱེད་མཁན། མགོན་བྱེད་མཁན་སུ་ཡང་མེད་པར་མཐོང་ནས། གསོན་པོར་སྡོད་པའི་གནས་སྐབས་ན་སྡིག་པ་མི་དགེ་བ་བྱས་པའི་ལས་ངན་པའི་འབྲས་བུ་ལ་དམྱལ་བ་ངན་སོང་གི་གནས་སུ་སྐྱེ་ངེས་ཅན་དེ་འདྲ་དེ་དངོས་སུ་ཐག་ཆོད་ནས་མཐོང་བར་གྱུར་ནས་ནི། དེ་ནས་ཀུན་ཏུ་སེམས་ཅན་སྡིག་ཅན་དེ་སེམས་ཡིད་མུག་པའམ་རེ་ཐག་ཆོད་པར་གྱུར་པའི་གནས་སྐབས་དེ་འདྲ་ཞིག་ཀྱང་འབྱུང་བར་གསུངས།

གནས་དེར་སྐྱབས་ཡོད་མ་ཡིན་ན། །དེ་ཚེ་བདག་གིས་ཇི་ལྟར་བྱ། །ཞེས་ཚེ་འདི་ལ་དགེ་བ་ཚུལ་བཞིན་དུ་སྒྲུབ། སྡིག་པ་སྤང་། དཀོན་མཆོག་གསུམ་ལ་སྐྱབས་འགྲོ་བྱས་པ་སོགས་བག་ཡོད་དྲན་ཤེས་ཀྱི་སྒོ་ནས་དམ་པའི་ཆོས་འདྲ་བསྒྲུབས་མེད། སྡིག་པ་མི་དགེའི་བའི་ལས་མང་པོ་རང་གཞན་གྱི་དོན་དུ་བསགས་ཏེ་བྱས་ཟིན་པར་གྱུར་པའི་སྡིག་ཅན་གྱི་གང་ཟག་རྣམས་ཚེ་ཟད་དེ་འཆི་བའི་ཚེ་ན། འཆི་ཁར་གནད་གཅོད་ཀྱི་སྡུག་བསྔལ་དྲག་པོ་དང་། འཆི་རྒྱབ་བར་དོའི་འཁྲུལ་སྣང་། ཕྱི་མ་ངན་སོང་དུ་ཚ་གྲང་དང་བཀྲེས་སྐོམ་སོགས་ཀྱི་སྡུག་བསྔལ་དྲག་པོ་མྱོང་བར་འགྱུར་བ་དེ་ཆོས་ཉིད་ཡིན་པས། དེ་ལྟ་བུའི་གནས་སྐབས་དེ་ལ་སྐྱབས་དང་མགོན་དང་འདྲེན་མཁན་གང་ཡང་ཡོད་པ་མ་ཡིན་ན། དུས་དེའི་ཚེ་ན་བདག་རང་གིས་ཇི་ལྟར་བྱ་སྟེ་བྱ་ཐབས་དང་བྲལ་བ་ཡིན་པས། ད་ལྟ་རང་ལ་དངོས་སུ་རང་དབང་ཡོད་པ་ཅུང་ཟད་ཚེ་གནས་རྒྱུ་ཡོད་པའི་སྐབས་འདི་ཉིད་ལ་དཀོན་མཆོག་གསུམ་ལ་སྐྱབས་སུ་འགྲོ་ནས། སྡིག་པའི་ལས་ལ་གནོང་འགྱོད་དྲག་པོའི་སྒོ་ནས་ཚུལ་བཞིན་དུ་བཤགས་པར་བྱ་དགོས་ཞེས་བསྟན། དེ་དག་གིས་སྟོབས་བཞིའི་ནང་ནས་རྣམ་པ་སུན་འབྱིན་པའི་སྟོབས་ཞེས་བྱ་བས་སྡིག་པ་བཤགས་པའི་ཚུལ་བསྟན་པ་ཡིན་ནོ། །

རྟེན་གྱི་སྟོབས། གཉིས་པ་རྟེན་གྱི་སྟོབས་ཀྱི་སྒོ་ནས་སྡིག་པ་བཤགས་པ་ནི། དེ་བས་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིད་ནས་སྐྱབས་སུ་མཆི། །ཞེས་པ་ནི། སྡིག་པའི་འབྲས་བུ་ངན་འགྲོའི་འཇིགས་པ་ཐོག་ཏུ་བབས་ན་སྐྱབས་གཞན་ཡོད་པ་མ་ཡིན་པ་རྒྱུ་མཚན་དེ་ལྟ་བས་ན། བདུད་ཀྱི་གཡུལ་ལས་རྒྱལ་བའི་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་འགྲོ་བ་སེམས་ཅན་རྣམས་ཀྱི་མགོན་དུ་གྱུར་པ། འགྲོ་བ་སེམས་ཅན་རྣམས་གནས་སྐབས་དང་མཐར་ཐུག་ཏུ་སྡུག་བསྔལ་ལས་སྐྱོབ་པར་མཛད་པའི་དོན་ལ་བརྩོན་པ། སྡུག་བསྔལ་ལས་སྐྱོབ་པར་ནུས་པའི་སྟོབས་དང་ནུས་པ་ཆེན་པོ་ཅན། འཁོར་བའི་ཉེར་འཚེ་དང་སྐྱེ་རྒ་ན་འཆིའི་འཇིགས་པ་ཀུན་ཐམས་ཅད་སེལ་བར་ནུས་པའི་སངས་རྒྱས་དཀོན་མཆོག་ལ་དུས་དེ་རིང་ཉིད་ནས་སྐྱབས་སུ་མཆིའོ་ཞེས་སངས་རྒྱས་དཀོན་མཆོག་ལ་སྐྱབས་འགྲོ་ཞུས། 

དེ་ཡི་ཐུགས་སུ་ཆུད་པའི་ཆོས། །འཁོར་བའི་འཇིགས་པ་སེལ་བ་དང་། །བྱང་ཆུབ་སེམས་དཔའི་ཚོགས་ལ་ཡང་། །དེ་བཞིན་ཡང་དག་སྐྱབས་སུ་མཆི། །ཞེས་པ་ནི། རྫོགས་པའི་སངས་རྒྱས་བཅོམ་ལྡན་འདས་དེ་ཡི་ཐུགས་སུ་ཆུད་པའི་ལུང་དང་རྟོགས་པའི་ཆོས་དཀོན་མཆོག་གང་ཞིག་འཁོར་བ་པའི་སེམས་ཅན་རྣམས་ཀྱི་འཁོར་བ་དང་ངན་སོང་གི་འཇིགས་པ་མ་ལུས་པ་ཀུན་སེལ་བར་བྱེད་པའི་བདག་ཉིད་ཅན་དེ་དང་། ཡང་བྱང་ཆུབ་སེམས་དཔའི་ཚོགས་ཀྱི་དགེ་འདུན་དཀོན་མཆོག་ལ་ཡང་། སངས་རྒྱས་དཀོན་མཆོག་ལ་དུས་དེ་རིང་ཉིད་ནས་སྐྱབས་སུ་མཆི་བ་དེ་བཞིན་དུ་ཆོས་དཀོན་མཆོག་དང་དགེ་འདུན་དཀོན་མཆོག་ལ་ཡང་ཡང་དག་པར་སྐྱབས་སུ་མཆིའོ་ཞེས་དཀོན་མཆོག་གསུམ་ལ་བསྟེན་ཏེ་སྐྱབས་སུ་འགྲོ་བ་ནི་རྟེན་གྱི་སྟོབས་ཏེ་སྐྱབས་སུ་སོང་ནས།

བདག་ནི་འཇིགས་པས་རྣམ་སྐྲག་ནས། །ཀུན་ཏུ་བཟང་ལ་བདག་ཉིད་འབུལ། །འཇམ་དཔལ་དབྱངས་ལའང་བདག་ཉིད་ཀྱིས། །བདག་གི་ལུས་འདི་དབུལ་བར་བགྱི། །ཞེས་པ་ནི། སྡིག་པ་ཅན་གྱི་གང་ཟག་བདག་ནི་སྡིག་པའི་འབྲས་བུ་འཁོར་བ་དང་ངན་སོང་གི་སྡུག་བསྔལ་གྱིས་འཇིགས་ཏེ་ཤིན་ཏུ་རྣམ་པར་སྐྲག་ནས་སངས་རྒྱས་ཐམས་ཅད་ཀྱི་སྨོན་ལམ་གྲུབ་པའི་རང་གཟུགས་བྱང་ཆུབ་སེམས་དཔའ་ཀུན་ཏུ་བཟང་པོ་ལ་བདག་གི་ལུས་དང་སེམས་འདི་ཉིད་ལྟོས་མེད་ཀྱི་ཚུལ་གྱི་སྒོ་ནས་འབུལ་ལོ། །ཡང་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་གང་ཞིག་རྗེ་བཙུན་འཇམ་དཔལ་དབྱངས་དེ་ཉིད་ལ་ཡང་སྡིག་པ་འཆགས་པ་པོའི་གང་ཟག་བདག་ཉིད་ཀྱིས་བདག་གི་ལུས་དང་སེམས་དང་བཅས་པ་དེ་དག་ལྟོས་མེད་ཀྱི་ཚུལ་གྱི་སྒོ་ནས་དབུལ་བར་བགྱིའོ། །

ཐུགས་རྗེ་སྤྱོད་པ་མ་འཁྲུལ་བའི། །སྤྱན་རས་གཟིགས་མགོན་དེ་ལ་ཡང་། །ཉམ་ཐག་ང་རོས་འོ་དོད་འབོད། །སྡིག་ལྡན་བདག་ལ་བསྐྱབ་ཏུ་གསོལ། །ཞེས་པ་ནི། ཐུགས་དམིགས་པ་མེད་པའི་ཐུགས་རྗེ་ཆེན་པོའི་འགྲོ་བ་སེམས་ཅན་གཞན་གྱི་དོན་ཁོ་ན་ལ་སྤྱོད་པ། རང་དོན་ཡིད་བྱེད་ཀྱི་འཁྲུལ་པའི་དྲི་མ་དང་བྲལ་བར་གྱུར་པ། སངས་རྒྱས་ཐམས་ཅད་ཀྱི་ཐུགས་རྗེའི་རང་གཟུགས་གཅིག་ཏུ་བསྡུས་པ། སྤྱན་རས་གཟིགས་མགོན་དེའཕགས་མཆོག་ཕྱག་ན་པདྨོ་དེ་ཉིད་ལ་ཡང་འཁོར་བའི་སྡུག་བསྔལ་གྱིས་ཉམ་ཤིན་ཏུ་ཐག་པའི་ང་རོའི་སྟེ་སྐད་གསང་མཐོན་པོས་འོ་དོད་འབོད་པ་ཡིན་པས། དེས་ན་སྡིག་པ་དང་ལྡན་པའི་གང་ཟག་བདག་ལ་འཁོར་བ་དང་ངན་སོང་གི་འཇིགས་པ་དང་སྡུག་བསྔལ་ལས་བསྐྱབ་ཏུ་གསོལ་ཞེས་གསོལ་བ་དང་། 

འཕགས་པ་ནམ་མཁའི་སྙིང་པོ་དང་། །ས་ཡི་སྙིང་པོ་དག་དང་ནི། །ཐུགས་རྗེ་ཆེ་མགོན་ཐམས་ཅད་ལ། །སྐྱབས་འཚོལ་སྙིང་ནས་འོ་དོད་འབོད། །ཅེས་པ་ནི། དེ་ཡང་བྱང་ཆུབ་སེམས་དཔའ་ལས་དང་པོ་པ་རྣམས་ཀྱིས་ལྟུང་བ་བཤགས་པའི་ཡུལ་མཆོག་ཏུ་གྱུར་པ་ཐུགས་བརྩེ་བ་ཅན་གྱི་རང་བཞིན་འཕགས་པ་བྱང་ཆུབ་སེམས་དཔའ་ནམ་མཁའི་སྙིང་པོ་དང༌། ཁམས་གསུམ་གྱི་སེམས་ཅན་ཐམས་ཅད་ལ་ས་ཡི་བཅུད་ཀྱི་སྒོ་ནས་ཚིམ་པར་མཛད་པའམ་དོན་མཛད་པའི་བྱང་ཆུབ་སེམས་དཔའ་ས་ཡི་སྙིང་པོ་དག་དང་། གཞན་ཡང་ཁམས་གསུམ་གྱི་སེམས་ཅན་ཐམས་ཅད་ལ་ཐུགས་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ། མགོན་དུ་གྱུར་པ་བྱང་ཆུབ་སེམས་དཔའ་བྱམས་པ་མགོན་པོ་དང༌། སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ་ཐམས་ཅད་ལ་འཁོར་བ་སྤྱི་དང་བྱེ་བྲག་གི་སྡུག་བསྔལ་ལས་བསྐྱབ་ཏུ་གསོལ་ཞེས་པའི་སྒོ་ནས་སྐྱབས་འཚོལ་ཞིང་། སྙིང་ཐག་པ་ནས་སྐད་གསང་མཐོན་པོས་འོ་དོད་འབོད་དོ་ཞེས་ཞུས། 

གང་ཞིག་མཐོང་ནས་གཤིན་རྗེ་ཡི། །ཕོ་ཉ་ལ་སོགས་སྡང་བ་རྣམས། །སྐྲག་ནས་ཕྱོགས་བཞིར་འབྱེར་བྱེད་པ། །རྡོ་རྗེ་ཅན་ལ་སྐྱབས་སུ་མཆི། །ཞེས་པ་ནི། བྱང་ཆུབ་སེམས་དཔའ་ཕྱག་ན་རྡོ་རྗེ་ཅན་གང་ཞིག་མཐོང་ནས། དམྱལ་བ་པའི་སེམས་ཅན་རྣམས་ལ་ཁྲིམས་གཅོད་པའི་གཤིན་རྗེ་ཡི་སྐྱེས་བུའམ་ཕོ་ཉ་ཤིན་ཏུ་འཇིགས་ཤིང་ཡ་ང་བ་སྲིན་པོའི་གཟུགས་ཅན་གྱི་བདག་ཉིད་སེམས་ཅན་དམྱལ་བ་པ་རྣམས་ལ་སྡང་ཞིང་གསོད་བཅོམ་རྡུང་རྡེག་བཏང་བར་གྱུར་པ་དེ་རྣམས་ཐམས་ཅད་ཀྱང་གློ་བུར་གྱི་སྒོ་ནས་འཇིགས་ཤིང་སྐྲག་ནས་ཤར་ལ་སོགས་པའི་ཕྱོགས་བཞིར་ཕན་ཚུན་འབྱེར་ཞིང་བྲོས་པར་བྱེད་པ་ཅན། བྱང་ཆུབ་སེམས་དཔའ་གང་ཞིག་དུས་གསུམ་སངས་རྒྱས་ཐམས་ཅད་ཀྱི་དབང་རྟགས་ཀྱི་རྡོ་རྗེ་ཕྱག་གཡས་པ་ན་བསྣམས་པ་ཅན་དེ་ཉིད་ལ་ཡང་སྐྱབས་འཚོལ་ཞིང་ཡང་ནས་ཡངདུ་སྐྱབས་སུ་མཆིའོ། །

སྔོན་ཆད་ཁྱེད་ཀྱི་བཀའ་ལས་འདས། །ད་ནི་འཇིགས་པ་ཆེར་མཐོང་ནས། །ཁྱེད་ལ་སྐྱབས་སུ་མཆི་ལགས་ཀྱིས། །འཇིགས་པ་མྱུར་དུ་བསལ་དུ་གསོལ། །ཞེས་པ་ནི། དེ་སྔོན་སྐྱེ་བ་སྔོན་མ་ཚེ་རབས་ཐོག་མེད་ནས་ད་ལྟ་ལ་ཐུག་གི་བར་དུ་དཀོན་མཆོག་གསུམ་པོ་ཁྱེད་རྣམས་ཏེ་ཉེ་བའི་སྲས་བརྒྱད་དང་བཅས་པ་ཁྱེད་རྣམས་ཀྱི་བཀའ་དང་དམ་ལས་འདས་ཤིང་སྡིག་པ་མི་དགེ་བའི་ལས་དུ་མ་ཞིག་བསགས་ནས་འཁོར་བ་འདི་ན་འཁྱམས་པ་ལ། ད་ནི་འཁོར་བ་སྤྱི་དང་བྱེ་བྲག་གི་སྡུག་བསྔལ་ལམ་ཉམ་ང་བ་དེ་ཉིད་ཀྱིས་འཇིགས་ཤིང་ཡ་ང་བ་ཆེར་མཐོང་ནས། ཁྱེད་རྣམས་ལ་ཞེས་པ་སྟེ་མདོར་ན་སངས་རྒྱས་དང་ཆོས་དང་བྱང་སེམས་འཕགས་པ་སྟེ་དཀོན་མཆོག་གསུམ་པོ་ཁྱེད་རྣམས་ལ་སྙིང་ཐག་པ་ནས་སྐྱབས་སུ་མཆི་བ་ལགས་ཀྱི། འཁོར་བ་སྤྱི་དང་བྱེ་བྲག་གི་འཇིགས་པ་འདི་དག་ལས་སྡིག་པ་ཅན་གྱི་གང་ཟག་བདག་རང་ཉིད་དུས་མྱུར་བ་ཉིད་དུ་བསྐྱབས་ནས་འཇིགས་པ་དང་སྡུག་བསྔལ་དེ་དག་ཐམས་ཅད་མེད་པར་མཛད་དེ་བསལ་དུ་གསོལ་ཞེས་ཞུས་པ་ནི་སྡིག་པ་བཤགས་པའི་རྟེན་གྱི་སྟོབས་ཀྱི་སྒོ་ནས་སྡིག་པ་བཤགས་པའི་ཚུལ་དེ་ཉིད་བསྟན་ཏོ། །

གཉེན་པོ་ཀུན་ཏུ་སྤྱོད་པའི་སྟོབས། གསུམ་པ་གཉེན་པོ་ཀུན་ཏུ་སྤྱོད་པའི་སྟོབས་ཀྱི་སྒོ་ནས་སྡིག་པ་བཤགས་པ་ལ་གཉིས་ལས། དང་པོ་གཉེན་པོ་ལ་འབད་རིགས་པར་བསྟན་པ་ནི། ཐ་མལ་ནད་ཀྱིས་འཇིགས་ན་ཡང་། །སྨན་པའི་ངག་བཞིན་བྱ་དགོས་ན། །འདོད་ཆགས་ལ་སོགསཉེས་པ་བརྒྱའི། །ནད་ཀྱིས་རྟག་བཏབ་སྨོས་མི་དགོས། །ཞེས་པ་ནི། དེ་ཡང་འཇིགས་རྟེན་ཐ་མལ་པའི་ནད་རླུང་དང་བད་ཀན་མཁྲིས་པ་སྟེ་དེ་རྣམས་ཀྱིས་མནར་ནས་སྲོག་གི་འཇིགས་པ་དང་བཅས་པའི་གནས་སྐབས་ན་ཡང་། སྨན་པ་མཁས་པའི་ངག་བཞིན་བླང་དོར་ཚུལ་བཞིན་དུ་ལག་ལེན་བསྟར་དགོས་པའམ་བྱ་དགོས་པ་ཡིན་ན། འདོད་ཆགས་དང་ཞེ་སྡང་། ཕྲག་དོག་དང་འགྲན་སེམས།ང་རྒྱལ་ལ་སོགས་པའི་མདོར་ན་ཉེས་པ་བརྒྱ་ཕྲག་སྟོང་ཕྲག་མང་པོ་སྟེ་ཉོན་མོངས་པའི་ནད་དེ་དག་རྣམས་ཀྱིས་དུས་རྟག་ཏུ་བཏབ་ཅིང་གཟིར་བའམ་མནར་བར་གྱུར་པ་དེ་ཉིད་ཀྱིས། སྨན་པ་རྫོགས་པའི་སངས་རྒྱས་ཀྱི་བཀའ་བཞིན་དུ་བླང་དོར་བྱ་དགོས་པ་ནི་ལྟ་སྨོས་ཀྱང་ཅི་ཞིག་དགོས། 

དེ་གཅིག་གིས་ཀྱང་འཛམ་གླིང་ན། །གནས་པའི་མི་ཀུན་རླག་བྱེད་ན། །དེ་དག་གསོ་བའི་སྨན་གཞན་ནི། །ཕྱོགས་རྣམས་ཀུན་ནས་མི་རྙེད་ན། །ཞེས་པ་ནི། ཉོན་མོངས་པའི་ནད་བརྒྱད་ཁྲི་བཞི་སྟོང་ལ་སོགས་པ་དེ་དག་གི་ནང་ནས་འདོད་ཆགས་སམ་ཞེ་སྡང་ལྟ་བུ་གཅིག་གིས་ཀྱང་འཛམ་བུ་གླིང་ན་གནས་པའི་མི་ཀུན་ཐམས་ཅད་ངན་འགྲོའི་གནས་སུ་རླག་པར་བྱེད་པའམ་གཡུག་པར་བྱེད་པ་ལྟ་བུ་དེ་འདྲའི་ནུས་པ་ཡོད་པ་ཡིན་ན། དེ་ལྟ་བུའི་ཉོན་མོངས་པའི་ནད་ངན་པ་དེ་རྣམས་ལས་གསོ་བར་བྱེད་པའི་སྨན་ནི་དམ་པའི་ཆོས་དགེ་སྒྲུབ་སྡིག་སྤོང་ཚུལ་བཞིན་དུ་ཉམས་སུ་ལེན་པར་བྱེད་པ་དེ་ལས་གཞན་རྩྭ་སྨན་ཤིང་སྨན་རྡོ་སྨན་ལ་སོགས་པས་ནི་ཕན་པ་མ་ཡིན་པས་ན། ཕྱོགས་རྣམས་ཀུན་ནས་མྱུགས་ཏེ་བཙལ་བ་ཡིན་ན་ཡང་མི་རྙེད་ན། 

དེ་ལ་སྨན་པ་ཐམས་ཅད་མཁྱེན། །ཟུག་རྔུ་ཐམས་ཅད་འབྱིན་པ་ཡི། །བཀའ་ལྟར་མི་བྱེད་སེམས་པ་ནི། །ཤིན་ཏུ་གཏི་མུག་སྨད་པའི་གནས། །ཞེས་པ་ནི། དེ་ལྟ་བུའི་ནད་ངན་པ་དེ་རྣམས་གསོ་བར་བྱེད་པ་ལ་སྨན་པ་ནི་ཐམས་ཅད་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་དེ་ཉིད་ཡིན་ཞིང༌། སྨན་གྱི་རྣམ་པ་ནི་ཉོན་མོངས་པ་འདོད་ཆགས་ལ་སོགས་པའི་ཟུག་རྔུའམ་སྡུག་བསྔལ་མ་ལུས་པ་ཐམས་ཅད་རྩ་བ་ནས་འབྱིན་པར་བྱེད་པ་ཡི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལྟ་བུའི་བཀའ་ཡི་ནང་དུ་བླང་དོར་གྱི་རྣམ་པ་ཇི་ལྟར་བསྟན་ཡོད་པ་ལྟར་དུ་བྱེད་དགོས་པ་མ་གཏོགས། དེ་ལྟར་མི་བྱེད་པར་ཐབས་གཞན་ལ་སེམས་པར་བྱེད་པ་ཡིན་ན་ནི་དེ་ནི་མི་ཤིན་ཏུ་གཏི་མུག་ཅན། མཁས་པའི་གང་ཟག་རྣམས་ཀྱིས་སྨད་པའི་གནས་སུ་གྱུར་པ་ཡིན་ནོ་ཞེས་པའི་དོན་ནོ། །

གཉིས་པ་དེའི་རྒྱུ་མཚན་ཡང་། གཡང་ས་ཐ་མལ་ཆུང་ངུ་ལའང་། །བག་ཡོད་གནས་པར་བྱ་དགོས་ན། །དཔག་ཚད་སྟོང་དུ་ལྟུང་བ་ཡི། །ཡུན་རིང་གཡང་སར་སྨོས་ཅི་དགོས། །ཞེས་པ་ནི། དེ་ཡང་འཇིག་རྟེན་ན་གཡང་ས་ཐ་མལ་ཆུང་ངུ་ལའང་ཞེས་པ་སྟེ་མེ་དང༌། ཆུ། རི་དང་བྲག་ལ་སོགས་པ་དེ་འདྲའི་གཡང་སའི་གནས་ཆུང་ངུ་ཅུང་ཟད་རྐང་ལག་ཆག་གྲུམ་ལ་སོགས་པ་ལྟ་བུ། རྨ་ལ་སོགས་པ་དེ་ལས་ཆེ་ཙམ་ཡིན་ན་འཆི་ཙམ་གྱི་ཉེན་ཁ་དང་བཅས་པ་དེ་འདྲ་ཆུང་ངུ་ལ་ཡང་དེ་ལས་བག་ཡོད་པའི་སྒོ་ནས་གནས་པར་བྱ་སྟེ་ཡང་ནས་ཡང་དུ་གཟབ་གཟབ་བྱེད་དགོས་པ་ཡིན་ན། ཉོན་མོངས་པ་འདོད་ཆགས་ཞེ་སྡང་གཏི་མུག་ལ་སོགས་པས་ཀུན་ནས་བསླངས་པའི་ལས་མི་དགེ་བ་སྲོག་གཅོད་པ་ལ་སོགས་པ་བྱས་པའི་འབྲས་བུ་དེ་ཉིད་ནི་སྐྱེ་བ་ཕྱི་མ་ལ་དཔག་ཚད་སྟོང་ཕྲག་ཉི་ཤུ་ལ་སོགས་པའི་སའི་འོག་དམྱལ་བ་ཚ་དམྱལ་མནར་མེད་ལ་སོགས་པའི་གནས་དེ་ཉིད་ལ་ཟག་ནས་དུས་ཡུན་རིང་པོར་ཏེ་བར་གྱི་བསྐལ་པ་ཕྱེད་དང་། བར་གྱི་བསྐལ་པ་གཅིག་ལ་སོགས་པའི་བར་དུ་ཚ་གྲང་གི་སྡུག་བསྔལ་དྲག་པོ་མྱོང་དགོས་པའི་གཡང་ས་དེ་ཉིད་ལ་ལྷུང་བའི་དོགས་པ་བྱས་ནས་དགེ་སྒྲུབ་སྡིག་སྤོང་གི་ལས་ལ་ཡང་ནས་ཡང་དུ་འབད་པར་བྱ་དགོས་པའམ་བག་ཡོད་པའི་སྒོ་ནས་གནས་པར་བྱ་དགོས་པ་ནི་ལྟ་སྨོས་ཀྱང་ཅི་ཞིག་དགོས་ཞེས་པའོ། །

དེ་རིང་ཁོ་ན་མི་འཆི་ཞེས། །བདེ་བར་འདུག་པ་རིགས་མ་ཡིན། །བདག་ནི་མེད་པར་འགྱུར་བའི་དུས། །དེ་ནི་གདོན་མི་ཟ་བར་འབྱུང༌། །ཞེས་པ་ནི། དེ་ཡང་སྡིག་པ་དག་པའི་ཐབས་ལ་མྱུར་དུ་འཇུག་དགོས་པར་གདམས་པ་ནི། ཉི་མ་དེ་རིང་ཙམ་ཁོ་ནར་བདག་ནི་མི་འཆི་བ་ཡིན་ནོ་ཞེས་པའི་སྒོ་ནས་སྡིག་པ་དག་པའི་ཐབས་ལ་མ་འབད་པར་བློ་བདེ་བག་ཕེབས་ཀྱི་སྒོ་ནས་བདེ་བར་འདུག་པའམ་གནས་པ་རྣམ་པ་ཀུན་ཏུ་རིགས་ཤིང་འཐད་པ་མ་ཡིན་ལ། རྒྱུ་མཚན་ནི། བདག་རང་ཉིད་གསོན་པོའི་ཚེ་འདི་ཉིད་ཟད་དེ་འཆི་ནས་མེད་པར་འགྱུར་བའི་དུས་དེ་ནི་གདོན་མི་ཟ་བར་ཏེ་ངེས་པར་ཉིད་དུ་འབྱུང་བར་འགྱུར་ཞེས་པའོ། །

བདག་ལ་མི་འཇིགས་སུ་ཡིས་བྱིན། །ཞེས་པ་སྟེ། དེས་ན་བདག་རང་ཉིད་ལ་དེ་རིང་ཙམ་དུ་ཁྱོད་འཆི་མི་ཡོང་ཞེས་པ་ལྟ་བུའམ། ཡང་ན་ལོ་དང་ཟླ་བ་འདི་ཙམ་གྱི་མཐའ་ལ་མི་འཆི་ཞེས་པ་ལྟ་བུ་དང་། གཏན་ནས་མི་འཆི་ཞེས་པ་ལྟ་བུ་མི་འཇིགས་པའི་ཚེ་ཚད་དམ། དམ་པ་ལྟ་བུ་བློས་འཁེལ་བ་སུ་ཡིས་བྱིན་ཏེ་སུས་ཀྱང་སྦྱིན་མི་ནུས་ལ། དེ་སྔར་བྱིན་པ་ཡང་མེད་པས་ན་སྡིག་པ་དག་པའི་ཐབས་ལ་མྱུར་བ་ཉིད་དུ་འབད་པར་བྱ་འོས་ཞེས་པའོ། །

འདི་ལས་ཇི་ལྟར་ངེས་ཐར་འགྱུར། །གདོན་མི་ཟ་བར་མེད་འགྱུར་ན། །ཇི་ལྟར་བདག་ཡིད་བདེ་བར་འདུག །ཅེས་པ་ནི། ཚེ་མི་རྟག་པ་གློ་བུར་དུ་འཆི་བར་འགྱུར་བའི་ཆོས་ཅན་འདི་ལས་ཇི་ལྟར་ན་ངེས་པར་ཐར་བར་འགྱུར་ཏེ་རྣམ་པ་ཀུན་ཏུ་ཐར་བར་མི་འགྱུར་བར་གདོན་མི་ཟ་བ་སྟེ། གསོན་པའི་ཚེ་འདི་ཉིད་ནི་ཟད་དེ་མེད་པ་ཉིད་དུ་འགྱུར་ཏེ་འཆི་དགོས་པའི་རང་བཞིན་ཅན་དེ་ཉིད་ཡིན་ན། རྒྱུ་མཚན་ཅིའི་ཕྱིར་ན་བདག་རང་གི་ཡིད་དགེ་སྒྲུབ་སྡིག་སྤོང་གི་ཐབས་ལ་མི་འབད་པའམ་དམ་པའི་ཆོས་གཤའ་མ་ཚུལ་བཞིན་དུ་མི་སྒྲུབ་པར་བདེ་བར་འདུག་པ་སྟེ་རྣམ་པ་ཀུན་ཏུ་བདེ་བར་འདུག་པ་མི་རིགས་སོ་ཞེས་པའོ། །

ཉམས་པ་སོར་ཆུད་པའི་སྟོབས། བཞི་པ་ཉམས་པ་སོར་ཆུད་པའི་སྟོབས་ཀྱི་སྒོ་ནས་སྡིག་པ་བཤགས་པ་ནི། སྔོན་ཆད་མྱོང་སྟེ་ཞིག་པ་ལས། །བདག་ལ་ལྷག་པ་ཅི་ཡོད་ན། །བདག་ནི་དེ་ལ་མངོན་ཞེན་ནས། །བླ་མའི་བཀའ་དང་འགལ་བར་བྱས། །ཞེས་པ་ནི། སྔོན་ཆད་མྱོང་སྟེ་ཞིག་པ་ཞེས་པ་སྟེ་དེ་སྔར་སྐྱེ་བ་སྔ་མ་རྣམས་སུ་འདོད་ཡོན་གྱི་ཆོས་ལ་ལོངས་སྤྱོད་པ་སོགས་ཡོད་ན་ཡང་དེ་རྣམས་ཞིག་ཟིན་པ། ད་ལྟ་དྲན་པ་ཙམ་ཡང་མེད་པ། དེར་མ་ཟད་ད་ལྟའི་མི་ཚེ་འདི་ཉིད་ཀྱི་ཚེ་སྟོད་ལྟ་བུ་སྔོན་ཆད་ལ་ཡང་གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ། རེག་བྱ་འཇམ་པ་ལྟ་བུའམ་འདོད་ཡོན་གྱི་ཆོས་ལ་ལོངས་སྤྱོད་དེ་ཉམས་སུ་མྱངས་ཏེ་ཞིག་ཟིན་པའམ་འདས་ཟིན་པར་གྱུར་པ་ལས། ད་ལྟར་བདག་རང་ཉིད་ལ་དེའི་ལྷག་མ་དངོས་སུ་ཉམས་སུ་མྱང་རྒྱུ་དང་ལོངས་སྤྱད་རྒྱུ་ཅི་ཞིག་ཡོད་དེ་ཅི་ཡང་ཡོད་པ་མ་ཡིན་པས། དེས་ན་ལྷག་པ་ཅི་ཞིག་ཡོད་ན། བདག་རང་ཉིད་ནི་ད་དུང་ཡང་སྔོན་མ་ལྟར་དུ་འདོད་ཡོན་ཟག་བཅས་ཀྱི་ཆོས་དེ་ཉིད་ལ་མངོན་པར་ཞེན་ཞིང་ཆགས་ནས་སྡིག་པ་མི་དགེ་བའི་ལས་ལ་འབད། དཀོན་མཆོག་གསུམ་ལ་སྐྱབས་སུ་འགྲོ་བའི་སྒོ་ནས་དགེ་བ་ཚུལ་བཞིན་དུ་སྒྲུབ་པ་དེ་འདྲ་མ་བྱས་པས། བླ་མའི་བཀའ་དང་ཞེས་པ་སྟེ་བླ་མ་རྫོགས་པའི་སངས་རྒྱས་བཅོམ་ལྡན་འདས་དང་མཁན་པོ་དང་སློབ་དཔོན། དགེ་བའི་བཤེས་གཉེན་སོགས་དེ་དག་རྣམས་ཀྱི་བཀའ་དང་ཡང་འགལ་བར་བྱས་ཏེ་དམ་པའི་ཆོས་མ་བསྒྲུབས་པ་དེ་ཤིན་ཏུ་ཕོངས་སོ་ཞེས་པའི་དོན། 

གསོན་ཚེ་འདི་དང་དེ་བཞིན་དུ། །གཉེན་དང་བཤེས་པ་རྣམས་སྤངས་ནས། །གཅིག་པུ་ག་ཤེད་འགྲོ་དགོས་ན། །མཛའ་དང་མི་མཛའ་ཀུན་ཅིའང་རུང༌། །ཞེས་པ་ནི། ད་ལྟ་བདག་རང་ཉིད་མི་ཚེ་གསོན་པོར་གནས་པའི་ཚེ་འདི་ཉིད་ཀྱང་ནམ་ཞིག་ན་སྤངས་ཏེ་ཤི་དགོས་པ་ཡིན་པ། དེར་ཇི་ལྟ་བ་བཞིན་རང་གི་གཉེན་ཉེ་དུ་ཕ་མ་སྤུན་སྲིང་ལ་སོགས་པ་དང་། མཛའ་གྲོགས་ཏེ་གཉེན་བཤེས་པའི་གྲོགས་པོ་དེ་རྣམས་ཐམས་ཅད་ཀྱང་སྤངས་ནས་ཤི་བའི་གནས་སྐབས་ན་གྲོགས་གཞན་མེད་པར་གཅིག་པུ་སྐྱེ་བ་ཕྱི་མའི་ལམ་སྟེ་རྒྱུས་མེད་པའི་རྒྱལ་ཁམས་སྟོང་པ་ལྟ་བུ་ལ། གྲོགས་མེད་པའི་བར་དོའི་སེམས་ཅན་གཅིག་པུ་ཉིད་དུ་འགྲོ་དགོས་པ་དེ་འདྲ་ཞིག་ཡིན་ན། མཛའ་བའི་གྲོགས་དང་གཉེན་ཉེ་ཕ་མ་ལ་སོགས་པ་དེ་རྣམས་དང་། མི་མཛའ་བ་དགྲ་དང་གནོད་པ་བྱེད་པའི་རིགས་ཀུན་དེ་རྣམས་ལ་ཡང་ཞེན་ཆགས་ཇི་ལྟར་ན་བྱེད་དུ་རུང་སྟེ་རྣམ་པ་ཀུན་ཏུ་ཞེན་ཅིང་ཆགས་པ་དང༌། སྡང་ཞིང་ཐོ་འཚམ་པ་ལ་སོགས་པ་བྱ་མི་རུང་ངོ་ཞེས་པའི་དོན། 

མི་དགེ་བ་ལས་སྡུག་བསྔལ་འབྱུང་། །དེ་ལས་ཇི་ལྟར་ངེས་ཐར་ཞེས། །ཉིན་མཚན་རྟག་ཏུ་བདག་གིས་ནི། །འདི་ཉིད་འབའ་ཞིག་བསམ་པའི་རིགས། །ཞེས་པ་ནི། མདོར་ན་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་ལོག་སྤྱོད་པའི་ཆགས་སྡང་གིས་ཀུན་ནས་བསླངས་པའི་ལས་མི་དགེ་བ་དེ་ལས་ནི་གནས་སྐབས་དང་མཐར་ཐུག་ཀུན་ཏུ་འབྲས་བུ་ལུས་དང་སེམས་ལ་སྡུག་བསྔལ་དང་ཡིད་མི་བདེ་བ་ཁོ་ན་འབྱུང་བ་ཆོས་ཉིད་ཡིན་པས། དེ་ལྟ་བུའི་ལས་དང་ཉོན་མོངས་པ་དེ་དག་ལས་ཇི་ལྟར་ན་ངེས་པར་བདག་ཐར་པར་འགྱུར། ཞེས་ལས་ཉོན་དང༌། མདོར་ན་དེའི་འབྲས་བུ་སྡུག་བསྔལ་ལས་ཐར་པར་བྱེད་པའི་ཐབས་དེ་ལ་ཉིན་དང་མཚན་མོ་དུས་རྟག་ཏུ་བདག་གིས་ནི་བསམ་བློ་བཏང་སྟེ། དྲན་རྒྱུ་བསམ་རྒྱུ་གཞན་མེད་པར་འདི་ཉིད་འབའ་ཞིག་བསམ་པའི་རིགས་ཞེས་པ་སྟེ། ཉོན་མོངས་པ་ཆགས་སོགས་དང་། དེས་ཀུན་ནས་བསླངས་པའི་ལས་མི་དགེ་བ་དེ་དག་ཐམས་ཅད་གཞོམ་པར་བྱ་བའམ་སྤོང་བར་བྱེད་པའི་ཐབས་འདི་ཉིད་འབའ་ཞིག་བསམ་པའི་རིགས་སོ། །

བདག་ནི་མི་ཤེས་གཏི་མུག་པས། །རང་བཞིན་ཁ་ན་མ་ཐོའམ། །བཅས་པའི་སྡིག་པ་གང་ཡིན་ལས། །གང་ཡང་རུང་བ་བགྱིས་པ་རྣམས། །མགོན་པོ་སྤྱན་སྔར་མངོན་སུམ་དུ། །ཐལ་སྦྱར་སྡུག་བསྔལ་འཇིགས་སེམས་ཀྱིས། །ཡང་དང་ཡང་དུ་ཕྱག་འཚལ་ཏེ། །དེ་དག་ཐམས་ཅད་བཤགས་པར་བགྱི། །ཞེས་པ་ནི། སྡིག་པ་ཅན་གྱི་གང་ཟག་བདག་ནི་དགེ་སྡིག་བླང་དོར་གྱི་གནས་ལ་རྨོངས་ནས་མི་ཤེས་པ་གཏི་མུག་མ་རིག་པས་ཀུན་ནས་བསླངས་ཏེ་སྲོག་གཅོད་པ་དང༌། གཞན་གྱི་རྒྱུ་ནོར་འཕྲོག་བཅོམ་བྱས་པ། འདོད་པས་ལོག་པར་གཡེམ་པ། རྫུན་དང་ཕྲ་མ་ཚིག་རྩུབ་ངག་ཀྱལ་ལྟ་བུ། མདོར་ན་རང་བཞིན་གྱི་ཁ་ན་མ་ཐོ་བ་སྟེ་གང་ཟག་སུས་དེ་དང་དེ་བྱས་པ་ཡིན་ན། དེ་དང་དེ་ལ་ཉེས་པ་འབྱུང་བའི་རང་བཞིན་གྱི་ཁ་ན་མ་ཐོ་བ་སྟེ་ཁ་ནས་གླེང་མི་འཕོས་པའི་ཉེས་པ་དེ་འདྲའམ། དེ་ལས་གཞན་དུ་གྱུར་པ་བཅས་པའི་སྡིག་པ་ཞེས་པ་སྟེ་ཁྱིམ་པ་ཐ་མལ་པ་ལྟ་བུས་དེ་སྤྱོད་པ་ལ་ཉེས་པ་ལྷག་པ་མེད་ན་ཡང་། དགེ་བསྙེན་དང་དགེ་ཚུལ། དགེ་སློང་དང་བསྙེན་གནས་ཀྱི་སྡོམ་པ་དང་ལྡན་པ་ལྟ་བུ། སྐྱབས་འགྲོའི་སྡོམ་པ་དང་ལྡན་པ་ལྟ་བུའི་གང་ཟག་གིས་དེ་དང་དེ་ལ་སྤྱོད་པ་ཡིན་ན་ཉེས་པ་དང་བཅས་པའི་རང་བཞིན་ཏེ་མདོར་ན་བཅས་པའི་སྡིག་པ་ཞེས་བྱ་སྟེ། དེ་ཡང་རང་བཞིན་གྱི་དོན་མེད་པས་ས་བརྐོས་པ་དང་། རྩྭ་དང་ཤིང་གཅོད་པར་བྱེད་པ་དང༌། ས་བོན་བཅོམ་པར་བྱེད་པ་ལྟ་བུ། ཕྱི་དྲོའི་ཁ་ཟས་ཟོས་པ་ལྟ་བུ་ལ་སོགས་པའི་སྡིག་པ་གང་དང་གང་ཡིན་པ་དེ་རྣམས་ལས་གང་ཡང་རུང་བ་སྟེ་ཅི་རིགས་པ་བགྱིས་པའམ་བྱས་པར་གྱུར་པ་དེ་རྣམས་ཐམས་ཅད་ཡོངས་སུ་རྫོགས་པ་ནི་ཁམས་གསུམ་གྱི་མགོན་པོ་རྫོགས་པའི་སངས་རྒྱས་བཅོམ་ལྡན་འདས་རྣམས་མདུན་གྱི་ནམ་མཁའ་ལ་བཞུགས་ཡོད་པར་མོས་ནས། དེ་རྣམས་ཀྱི་སྤྱན་སྔར་རང་ཉིད་མངོན་སུམ་དུ་འདུག་པར་མོས་ཏེ་ལུས་ཀྱི་ལག་པ་གཉིས་ཐལ་མོ་སྦྱར་ནས། སྡིག་པའི་འབྲས་བུ་འཁོར་བ་དང་ངན་སོང་གི་སྡུག་བསྔལ་ལ་ཤིན་ཏུ་འཇིགས་པའམ་སྐྲག་པའི་སེམས་ཀྱིས་ཡང་ནས་ཡང་དུ་སངས་རྒྱས་སོགས་ཡུལ་དཀོན་མཆོག་གསུམ་ལ་ཕྱག་བཙལ་ཏེ། རང་གིས་སྔར་བྱས་པའི་སྡིག་པ་མི་དགེ་བའི་ལས་ཏེ། མདོར་ན་བཅས་རང་གི་ཉེས་པ་དེ་དག་ཐམས་ཅད་སོ་སོར་ནས་སོ་སོར་བཤགས་པར་བགྱི་ཞེས་པའི་དོན་ནོ། །

འདྲེན་པ་རྣམས་ཀྱིས་བདག་གི་སྡིག །ནོངས་པ་ལགས་པར་བཟུང་དུ་གསོལ། །འདི་ནི་བཟང་པོ་མ་ལགས་པས། སླན་ཆད་བདག་ནི་ཡོང་མི་བགྱིད། །ཞེས་པ་ནི། གདུལ་བྱ་སེམས་ཅན་རྣམས་འཁོར་བའི་རྒྱ་མཚོ་ལས་ཐར་པའི་གྲོང་ཁྱེར་དུ་འདྲེན་པར་མཛད་པའི་རྫོགས་པའི་སངས་རྒྱས་བཅོམ་ལྡན་འདས་རྣམས་དང་། དེའི་ཐུགས་སྲས་བྱང་ཆུབ་སེམས་དཔའ་རྣམས་ཀྱིས་གང་ཟག་བདག་གི་ལུས་ངག་ཡིད་གསུམ་གྱིས་བསགས་པའི་སྡིག་པ་མི་དགེ་བའི་ལས་གང་ཞིག་ནོངས་པའམ་ཉེས་པ་ཅན་འཁོར་བ་དང་ངན་སོང་གི་རྒྱུ་ཡིན་པ་ལ་ཡིན་པར་རམ་ལགས་པ་ཉིད་དུ་ཐུགས་རྗེས་བཟུང་དུ་གསོལ། དེ་ལྟར་ན་ངས་དེ་སྔ་བྱས་ཟིན་པའི་ལུས་ངག་ཡིད་གསུམ་གྱི་སྡིག་པ་དེ་རྣམས་ནི་བཟང་པོ་ནི་ཡིན་པ་མ་ལགས་པ་སྟེ། འདིས་འཁོར་བ་ངན་སོང་གི་སྡུག་བསྔལ་ཐམས་ཅད་སྐྱེད་པར་བྱེད་པའི་རྒྱུ་རྐྱེན་དེ་འདྲ་ཞིག་ཡིན་པས་ན། དེ་ཡིན་པ་ངོས་ཟིན་པའི་སྒོ་ནས། ད་སླན་ཆད་དམ་ད་ཕན་ཆད་ནི་དེ་སྔ་ལྟར་དུ་འཆི་བ་སྲོག་ལ་བབས་ན་ཡང་སྡིག་པ་མི་དགེ་བའི་ལས་འདི་དག་ཐམས་ཅད་བདག་ནི་ཡོང་སྟེ་ངེས་པར་ཉིད་དུ་མི་བགྱིད་དོ་ཞེས་པའི་སྒོ་ནས་ཕྱིན་ཆད་མི་བྱ་བར་དམ་བཅས་པ་དང་བཅས་པ་ནི་ཉམས་པ་སོར་ཆུད་ཀྱི་སྟོབས་ཞེས་བྱ་བ་སྟེ། དེ་ལྟར་ན་སྟོབས་རྣམ་པ་བཞིའི་སྒོ་ནས་སྡིག་པ་བཤགས་ན་སྡིག་པ་དེ་ཅི་རིགས་པ་བྱང་བའམ་དག་པར་འགྱུར་བ་ཡིན་པར་གསུངས། དེ་ཡན་ཆད་ཀྱིས་སྡིག་པ་བཤགས་པའི་ལེའུ་ཞེས་ལེའུའི་གཞུང་གསུངས་ཟིན་ནས། 

གཉིས་པ། ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། སྡིག་པ་བཤགས་པའི་ལེའུ་སྟེ་ལེའུའི་གཞུང་གཉིས་པའོ།།  །།

 ལེའུ་གསུམ་པ། མཐུན་ཕྲོགས་བྱང་ཆུབ་ཀྱི་སེམས་ཡོངས་སུ་བཟུང་བའི་ལེའུ། གསུམ་པ་མཐུན་ཕྱོགས་བྱང་སེམས་ཡོངས་སུ་བཟུང་བའི་ལེའུ་ལ་གཉིས་ཏེ། ལེའུའི་གཞུང་དང་། ལེའུའི་མཚན་ནོ། །དང་པོ་ལ་གསུམ་སྟེ། སྦྱོར་བ་སྔོན་དུ་འགྲོ་བའི་ཆོས་དང༌། དངོས་གཞི་དམ་བཅའ་བ། མཇུག་རང་གཞན་དགའ་བ་སྒོམ་པའོ། །

སྦྱོར་བ་སྔོན་དུ་འགྲོ་བའི་ཆོས། རྗེས་སུ་ཡི་རང་བའི་ཡན་ལག དང་པོ་ལ་བཞི་སྟེ། ཕྲག་དོག་གི་གཉེན་པོ་ལ་རྗེས་སུ་ཡི་རང་བའི་ཡན་ལག །ཆོས་སྤོང་གི་ལས་བསགས་པའི་གཉེན་པོ་ལ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པའི་ཡན་ལག །སངས་རྒྱས་ལ་མ་གུས་པ་བྱས་པའི་གཉེན་པོ་ལ་སྐུ་མྱ་ངན་ལས་མི་འདའ་བར་གསོལ་བ་འདེབས་པའི་ཡན་ལག །དགེ་བའི་རྩ་བ་གཞན་དོན་དུ་བསྔོས་ཏེ་སྨོན་ལམ་འདེབས་པའི་ཡན་ལག་གོ། །དང་པོ་ལ་གསུམ་ལས།  འཇིག་རྟེན་བསོད་ནམས་ཆ་མཐུན་གྱི་དགེ་བའི་རྩ་བ་ལ་རྗེས་སུ་ཡི་རང་བ་སྒོམ་པ་ནི། སེམས་ཅན་ཀུན་གྱི་ངན་སོང་གི །སྡུག་བསྔལ་ངལ་གསོའི་དགེ་བ་དང༌། །སྡུག་བསྔལ་ཅན་དག་བདེར་གནས་ལ། །དགའ་བས་རྗེས་སུ་ཡི་རང་ངོ༌། །ཞེས་པ་ནི། སེམས་ཅན་མཆོག་དམན་བར་མ་ཀུན་གྱིས་ངན་སོང་དམྱལ་བ་ཡི་དྭགས་དུད་འགྲོ་རྣམས་ཀྱི་ཚ་གྲང་བཀྲེས་སྐོམ་སོགས་ཀྱི་སྡུག་བསྔལ་ལས་ངལ་གསོ་བའི་ཟག་བཅས་ཀྱི་དགེ་བ་བྱང་ཆུབ་སེམས་བསྐྱེད་ཀྱིས་མ་ཟིན་པ་ཐར་པ་ཆ་མཐུན་གྱིས་མ་བསྡུས་པ་ལྟ་བུའི་ལུས་ངག་ཡིད་གསུམ་གྱི་དགེ་བ་དང་། དགེ་བ་དེའི་འབྲས་བུ་སྡུག་བསྔལ་ཅན་གྱི་སེམས་ཅན་དེ་དག་གནས་སྐབས་མཐོ་རིས་ལྷ་མིའི་གནས་སུ་སྐྱེས་ཏེ་ལུས་དང་སེམས་ལ་ཅུང་ཟད་བདེ་བར་གནས་པ་ཡོད་པ་དེ་རྣམས་ལ་ཡང་སྙིང་ཐག་པ་ནས་དགའ་བས་རྗེས་སུ་ཡི་རང་ངོ༌། །

གཉིས་པ། ཉན་རང་གི་ཐར་པའི་ཆ་མཐུན་གྱི་དགེ་བའི་རྩ་བ་ལ་རྗེས་སུ་ཡི་རང་བ་སྒོམ་པ་ནི། བྱང་ཆུབ་རྒྱུར་གྱུར་དགེ་བསགས་པ། །དེ་ལ་རྗེས་སུ་ཡི་རང་ངོ་། །ལུས་ཅན་འཁོར་བའི་སྡུག་བསྔལ་ལས། །ངེས་པར་ཐར་ལ་ཡི་རང་ངོ༌། །ཞེས་པ་ནི། ཉན་ཐོས་དང་རང་སངས་རྒྱས་ཀྱི་འབྲས་བུ་བྱང་ཆུབ་ཐོབ་པའི་རྒྱུར་གྱུར་པའི་དགེ་བ་ཐོས་པ་དང་བསམ་པ། སྒོམ་པ་དང་བཅས་པ་དེ་དག་ཐམས་ཅད་ལ་ཡང་སྙིང་ཐག་པ་ནས་དགའ་བས་རྗེས་སུ་ཡི་རང་ངོ་། །དེའི་འབྲས་བུ་ལུས་ཅན་ཏེ་སེམས་ཅན་ཉན་ཐོས་དང་རང་སངས་རྒྱས་ཀྱི་རིགས་ཅན་གང་ཞིག་གནས་སྐབས་འཁོར་བའི་སྡུག་བསྔལ་ལས་ངེས་པར་ཐར་ཏེ་དགྲ་བཅོམ་པ་དང་། རང་སངས་རྒྱས་བསེ་རུ་ལྟ་བུ་དང་ཚོགས་དང་བཅས་པ་རྣམས་ཀྱི་འབྲས་བུ་མངོན་དུ་གྱུར་པ་དེ་དག་ལ་ཡང་སྙིང་ཐག་པ་ནས་དགའ་བས་རྗེས་སུ་ཡི་རང་ངོ༌། །

གསུམ་པ།   ཐེག་པ་ཆེན་པོའི་དགེ་བ་ལ་རྗེས་སུ་ཡི་རང་བ་ནི། སྐྱོབ་པ་རྣམས་ཀྱི་བྱང་ཆུབ་དང་། །རྒྱལ་སྲས་ས་ལའང་ཡི་རང་ངོ༌། །སེམས་ཅན་ཐམས་ཅད་བདེ་མཛད་པའི། །ཐུགས་བསྐྱེད་དགེ་བ་རྒྱ་མཚོ་དང༌། །སེམས་ཅན་ཕན་པར་མཛད་པ་ལ། །དགའ་བས་རྗེས་སུ་ཡི་རང་ངོ༌། །ཞེས་པ་ནི། དེ་ཡང་འཁོར་བའི་སེམས་ཅན་རྣམས་སྡུག་བསྔལ་ལས་སྐྱོབ་པར་མཛད་པའི་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་མཐར་ཐུག་གི་འབྲས་བུ་བྱང་ཆུབ་སྐུ་གསུམ་ཡེ་ཤེས་ཡོན་ཏན་དང་བཅས་པ་དེ་རྣམས་ལ་ཡང་དགའ་བས་རྗེས་སུ་ཡི་རང་བ་དང་། གནས་སྐབས་ཀྱི་འབྲས་བུ་རྒྱལ་སྲས་ཀྱི་ས་དང་པོ་གཉིས་པ་གསུམ་པ་ནས་ས་བཅུའི་དགེ་བའི་རྩ་བ་དང་ཡོན་ཏན་དེ་རྣམས་ལ་ཡང་དགའ་བས་རྗེས་སུ་ཡི་རང་ངོ༌། །ཐེག་པ་ཆེན་པོའི་བསམ་པ་དང་སྦྱོར་བས་བསྡུས་པའི་དགེ་བ་གཞན་ལ་རྗེས་སུ་ཡི་རང་བ་ནི། སེམས་ཅན་ཐམས་ཅད་གནས་སྐབས་དང་མཐར་ཐུག་ཀུན་ཏུ་ཕན་པ་དང་བདེ་བར་མཛད་པའི་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པའི་དགེ་བ་རྒྱ་མཚོ་ལྟ་བུ་དང༌། སྦྱོར་བ་སེམས་ཅན་ཐམས་ཅད་ལ་ཕན་པར་མཛད་པ་སྟེ་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞིའི་སྒོ་ནས་གཞན་གྱི་དོན་སྒྲུབ་པར་མཛད་པ་ལ་ཡང་སྙིང་ཐག་པ་ནས་དགའ་བས་རྗེས་སུ་ཡི་རང་ངོ༌། །

ཆོས་འཁོར་བསྐོར་བ་ལ་གསོལ་བ་འདེབས་པའི་ཡན་ལག གཉིས་པ། ཆོས་སྤོང་གི་ལས་བསགས་པའི་གཉེན་པོ་ལ་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པའི་ཡན་ལག་ནི། ཕྱོགས་རྣམས་ཀུན་གྱི་སངས་རྒྱས་ལ། །ཐལ་མོ་སྦྱར་ཏེ་གསོལ་བ་ནི། །སེམས་ཅན་སྡུག་བསྔལ་མུན་འཐོམས་ལ། །ཆོས་ཀྱི་སྒྲོན་མེ་སྦར་དུ་གསོལ། །ཞེས་པ་ནི། དེ་ཡང་སྔོན་བདག་ཅག་གི་སྟོན་པ་མངོན་པར་རྫོགས་པར་སངས་རྒྱས་ཟིན་ནས་ཞག་བདུན་ཕྲག་བདུན་གྱི་བར་དུ་ཆོས་མི་བསྟན་པའི་ཚུལ་མཛད་པའི་གནས་སྐབས་ན། ཚངས་པ་གཙུག་ཕུད་ཅན་དང༌། ལྷའི་དབང་པོ་བརྒྱ་བྱིན་གྱིས་གསེར་གྱི་འཁོར་ལོ་རྩིབས་སྟོང་དང་ལྡན་པ་དང༌། དུང་དཀར་པོ་གཡས་སུ་འཁྱིལ་བ་ལ་སོགས་པའི་ཕྱག་རྟེན་ཕུལ་ནས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་ཇི་ལྟ་བ་དེ་བཞིན་དུ། བདག་རང་གིས་ཀྱང་ཤར་ལ་སོགས་པའི་ཕྱོགས་བཅུ་རབ་འབྱམས་མུ་མཐའ་མེད་པའི་འཇིག་རྟེན་གྱི་ཁམས་ཀུན་ན་བཞུགས་པ་ཡི་རྫོགས་པའི་སངས་རྒྱས་བཅོམ་ལྡན་འདས་དེ་རྣམས་ལ་ཐལ་མོ་སྦྱར་ཏེ། ངག་གི་སྒོ་ནས་གསོལ་བ་འདེབས་པ་ནི། ཁམས་གསུམ་གྱི་སེམས་ཅན་རྣམས་ནི་འཁོར་བའི་སྡུག་བསྔལ་གྱིས་གཟིར་ཞིང་སྡུག་བསྔལ་གྱི་རྒྱུ་མི་དགེ་བ་སྤོང་བ་དང༌། དགེ་བ་སྒྲུབ་པའི་གནས་ལ་ཤིན་ཏུ་རྨོངས་ཤིང་བློ་མུན་པ་ལྟ་བུའི་སྒོ་ནས་འཐོམས་པར་གྱུར་པ་དེ་རྣམས་ལ་དམ་པའི་ཆོས་ཀྱི་སྒྲོན་མེ་བླ་ན་མེད་པ་སྦར་བར་མཛད་དུ་གསོལ་ཞེས་གསོལ་བ་བཏབ་པའོ། །

མྱ་ངན་ལས་མི་འདའ་བར་གསོལ་བ་འདེབས་པའི་ཡན་ལག གསུམ་པ་སངས་རྒྱས་ལ་མ་གུས་པ་བྱས་པའི་གཉེན་པོ་ལ་སྐུ་མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ་ནི། རྒྱལ་བ་མྱ་ངན་འདའ་བཞེད་ལ། །ཐལ་མོ་སྦྱར་ཏེ་གསོལ་བ་ནི། །འགྲོ་འདི་ལྡོངས་པར་མི་འགོད་ཅིང་། །བསྐལ་པ་གྲངས་མེད་བཞུགས་པར་གསོལ། །ཞེས་པ་ནི། སྔོན་བདག་ཅག་གི་སྟོན་པ་ཤཱཀྱ་ཐུབ་པ་སྐུ་ཚེ་དགུང་ལོ་བརྒྱད་ཅུ་ཟིན་པའི་དུས་སུ་སྐུ་མྱ་ངན་ལས་འདའ་བའི་ཐུགས་བཞེད་གནང་བ་ན། དགེ་བསྙེན་མགར་བའི་བུ་བཙུན་ད་ཞེས་བྱ་བ་དེ་ཉིད་ཀྱིས་མྱ་ངན་ལས་མི་འདའ་བ་ཡང་ནས་ཡང་དུ་བཞུགས་པར་གསོལ་བ་བཏབ་པ་ཇི་ལྟ་བ་དེ་བཞིན་དུ། བདུད་བཞིའི་གཡུལ་ལས་རྒྱལ་བའི་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་གང་དུ་གདུལ་བྱ་ལ་ཆོས་སྟོན་པའི་བྱ་བ་མཛད་ཟིན་པ་ལྟ་བུའི་ཚུལ་གྱིས་སྐུ་མྱ་ངན་ལས་འདའ་བར་བཞེད་པ་གང་ཇི་སྙེད་ཅིག་ཡོད་པ་དེ་ཐམས་ཅད་ལ་བདག་གིས་ལུས་ཀྱིས་ཐལ་མོ་སྦྱར་ཏེ་ངག་གི་སྒོ་ནས་གསོལ་བ་འདེབས་པ་ནི། འགྲོ་བ་སེམས་ཅན་འདི་རྣམས་སངས་རྒྱས་སྐུ་མྱ་ངན་ལས་འདས་སོང་ན། མིག་མེད་པའི་ལོང་བ་ལྟ་བུར་གྱུར་པས་དེས་ན་ལྡོང་པའམ་ལོང་བར་རམ་མིག་མེད་པའི་གནས་སྐབས་ལ་མི་འགོད་ཅིང་། བསྐལ་པ་བསྐལ་ཆེན་གྲངས་མེད་པ་དུ་མའི་བར་དུ་ཆོས་བསྟན་ནས་བཞུགས་པར་ཡང་ནས་ཡང་དུ་གསོལ་ལོ་ཞེས་གསོལ་བ་བཏབ་པའོ། །

དགེ་བའི་རྩ་བ་གཞན་དོན་དུ་བསྔོ་བ། བཞི་པ་དགེ་བའི་རྩ་བ་གཞན་དོན་དུ་བསྔོས་ཏེ་སྨོན་ལམ་འདེབས་པ་ནི། སྤྱིར་སེམས་ཅན་རྣམས་འཁོར་བའི་སྡུག་བསྔལ་དང་བྲལ་བར་སྨོན་ལམ་འདེབས་པ་ནི། དེ་ལྟར་འདི་དག་ཀུན་བྱས་ཏེ། །དགེ་བ་བདག་གིས་བསགས་པ་གང་། །དེས་ནི་སེམས་ཅན་ཐམས་ཅད་ཀྱི། །སྡུག་བསྔལ་ཐམས་ཅད་བསལ་བར་ཤོག །ཅེས་པ་ནི། གོང་དུ་བཤད་པ་ལྟར་འདི་དག་ཀུན་ཞེས་པ་སྟེ། སྦྱོར་བ་སྔོན་དུ་འགྲོ་བའི་ཆོས་ལ་ལེའུ་གཉིས་པའི་སྐབས་སུ་མཆོད་པ་འབུལ་བ་དང་། ཕྱག་འཚལ་བ་དང་། སྐྱབས་སུ་འགྲོ་བ་དང༌། སྡིག་པ་བཤགས་པའི་ཡན་ལག་དང༌། ལེའུ་གསུམ་པ་འདིའི་སྐབས་སུ་རྗེས་སུ་ཡི་རང་བ་དགའ་བ་སྒོམ་པ་དང་། ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པ་དང༌། སྐུ་མྱ་ངན་ལས་མི་འདའ་བར་བཞུགས་པར་གསོལ་བ་བཏབ་པ་དང་བཅས་པ་སྔོན་འགྲོ་ཡན་ལག་དགེ་བའི་རྩ་བ་ཚོགས་བསགས་པ་འདི་དག་ཀུན་བསྒྲུབས་པར་བྱས་ཏེ། དེ་ལྟ་བུའི་དགེ་བ་བདག་གིས་གང་ཇི་སྙེད་ཅིག་བསགས་པའམ་བསྒྲུབས་པ་གང་ཡིན་པ་དགེ་བའི་རྩ་བ་དེས་ནི་མཁའ་ཁྱབ་ཀྱི་སེམས་ཅན་ཐམས་ཅད་ཀྱི་ལུས་དང་སེམས་ལ་ཡོད་པའི་སྡུག་བསྔལ་གང་ཇི་སྙེད་ཅིག་ཡོད་པ་དེ་དག་ཐམས་ཅད་བསལ་བའམ་སྤང་བར་ཤོག་ཅིག་ཅེས་སྨོན། 

ནད་པ་ལ་བྱེ་བྲག་ཏུ་སྨོན་པ་ནི། འགྲོ་བ་ནད་པ་ཇི་སྲིད་དུ། །ནད་གསོས་གྱུར་གྱི་བར་དུ་ནི། །སྨན་དང་སྨན་པ་ཉིད་དག་དང་། །དེ་ཡི་ནད་གཡོག་བྱེད་པར་ཤོག །ཅེས་པ་ནི། ཡང་འཇིག་རྟེན་གྱི་ཁམས་ན་འགྲོ་བ་སེམས་ཅན་གང་ཞིག་རླུང་དང་མཁྲིས་པ་དང་བད་ཀན་དང་འདུས་པ་སོགས་ཀྱི་ནད་ཀྱིས་བཏབ་པའི་ནད་པ་དེ་རྣམས་དུས་ཇི་སྲིད་དུ་སོ་སོའི་ལུས་ཀྱི་ནད་དེ་རྣམས་གསོས་ཏེ་དྲག་པར་མ་གྱུར་གྱི་བར་དུ་ནི། ནད་དེ་དག་གསོ་བར་བྱེད་པའི་སྨན་དུ་གྱུར་པ་དང༌། ནད་གསོས་པའི་སྨན་སྟོན་མཁན་གྱི་སྨན་པ་མཁས་པ་ཉིད་དག་ཏུ་གྱུར་པ་དང༌། ཡང་ནད་པ་ཁག་ཅིག་ནད་གཡོག་མེད་མཁན་དེ་འདྲའི་ཉམ་ང་བ་དེ་རྣམས་ཀྱི་ནད་གཡོག་ཀྱང་བྱེད་པས་ཤོག་ཅིག་ཅེས་སྨོན་པར་མཛད་དོ། །

ཟས་དང་སྐོམ་གྱི་ཆར་ཕབ་སྟེ། །བཀྲེས་དང་སྐོམ་པའི་སྡུག་བསྔལ་བསལ། །མུ་གེའི་བསྐལ་བ་བར་མའི་ཚེ། །བདག་ནི་ཟས་དང་སྐོམ་དུ་གྱུར། །ཞེས་པ་ནི། བཀྲེས་སྐོམ་གྱིས་ཕོངས་པ་རྣམས་ལ་བསྔོ་བ་དང་སྨོན་པའི་དབང་དུ་བྱས་ཏེ། བདག་ནི་མ་འོངས་པ་ན་སེམས་ཅན་གྱི་ལུས་འཚོ་བར་བྱེད་པའི་བཟའ་བའི་ཟས་དང་། བཏུང་བར་བྱ་བའི་སྐོམ་གྱི་རང་བཞིན་དུ་གྱུར་ཏེ་དེ་དག་གི་མདུན་ན་ཆར་ཕབ་སྟེ་བཀྲེས་པ་དང་སྐོམ་པའི་གནོད་པའམ་སྡུག་བསྔལ་དེ་དག་ཐམས་ཅད་བསལ་བར་ཤོག་ཅིག །ཡང་དུས་ཀྱི་མཐའ་བསྐལ་པ་མར་འགྲིབ་ཀྱི་མཐའ་མ་ལྟ་བུ་ལ། ནད་ཀྱི་བསྐལ་པ་དང༌། མུ་གེའི་བསྐལ་པ་དང༌། མཚོན་གྱི་བསྐལ་པ་སོགས་འབྱུང་བ་ཡིན་པས་དེའི་མུ་གེའི་བསྐལ་པ་བར་མ་སྟེ་མུ་གེས་ཚར་ཕྱིན་པར་འབྱུང་བར་འགྱུར་བའི་ཚེ་ན་བདག་རང་ཉིད་ནི། དེ་དག་གི་མདུན་དུ་བཟའ་བར་བྱ་བའི་ཟས་དང༌། བཏུང་བར་བྱ་བའི་སྐོམ་དུ་ཡང་གྱུར་ཅིག་ཅེས་སྨོན། 

སེམས་ཅན་ཕོངས་ཤིང་དབུལ་བ་ལ། །བདག་ནི་མི་ཟད་གཏེར་གྱུར་ཏེ། །ཡོ་བྱད་མཁོ་དགུ་སྣ་ཚོགས་སུ། །མདུན་ན་ཉེ་བར་གནས་གྱུར་ཅིག །ཅེས་པ་ནི། དབུལ་ཞིང་ཕོངས་པར་གྱུར་པའི་སེམས་ཅན་དེ་རྣམས་ལ། བདག་ནི་རྒྱུ་ནོར་ལོངས་སྤྱོད་རྣམ་པ་ཀུན་ཏུ་མི་ཟད་པའི་གཏེར་གྱི་རང་བཞིན་དུ་གྱུར་ཏེ། ཁོ་ཚོ་ལ་དགོས་པའི་ཡོ་བྱད་མཁོ་དགུ་རྣམ་པ་སྣ་ཚོགས་པ་ཅི་མོས་གང་མོས་སུ་མདུན་ན་ཉེ་བར་གནས་པར་ཡང་གྱུར་ཅིག །

ལུས་དང་ལོངས་སྤྱོད་སོགས་ཐམས་ཅད་བཏང་བར་བྱེད་པའི་ཚུལ་ནི། ལུས་དང་དེ་བཞིན་ལོངས་སྤྱོད་དང༌། །དུས་གསུམ་དགེ་བ་ཐམས་ཅད་ཀྱང༌། །སེམས་ཅན་ཀུན་གྱི་དོན་སྒྲུབ་ཕྱིར། །ཕངས་པ་མེད་པར་བཏང་བར་བྱ། །ཞེས་པ་ནི། བདག་ལ་ཡོད་པའི་གཅེས་ཤིང་ཕངས་ལ་མཁོ་ཞིང་དགོས་པའི་ལུས་འདི་ཉིད་དང༌། དེ་བཞིན་དུ་ལོངས་སྤྱད་པར་བྱ་བའི་ཟས་གོས་གནས་མལ་དང་ཡོ་བྱད་ཀྱི་དངོས་པོ་གང་དང་གང་གི་ལོངས་སྤྱོད་ཇི་སྙེད་ཅིག་ཡོད་པར་གྱུར་པ་དེ་རྣམས་དང༌། འདས་པའི་དུས་ན་བསྒྲུབས་ཟིན་པ། ད་ལྟ་སྒྲུབ་བཞིན་པ། མ་འོངས་པ་ན་བསྒྲུབ་ཏུ་རུང་བའི་དུས་གསུམ་གྱིས་བསྡུས་པའི་དགེ་བ་དེ་དག་ཐམས་ཅད་ཀྱང་ཕ་མར་གྱུར་པའི་སེམས་ཅན་ཀུན་གྱི་དོན་བསྒྲུབ་པར་བྱ་བའི་ཆེད་དུ་ཕངས་པ་མེད་པ་སྟེ་རང་གི་དོན་དུ་ཆགས་པ་དང་ཞེན་པའམ། འཛིན་པ་ཅུང་ཟད་ཙམ་ཞིག་ཀྱང་མེད་པའི་ཚུལ་གྱི་སྒོ་ནས་ཐམས་ཅད་བློ་ཡིས་གཏང་བར་བྱའོ། །

ཆུད་མི་ཟ་བའི་རྒྱུར་བསྟན་པ་ནི། ཐམས་ཅད་བཏང་བས་མྱ་ངན་འདའ། །བདག་བློ་མྱ་ངན་འདས་པ་བསྒྲུབ། །ཐམས་ཅད་གཏོང་བར་ཆབས་ཅིག་ལ། །སེམས་ཅན་རྣམས་ལ་བཏང་བ་མཆོག །ཅེས་པ་ནི། རང་གི་ལུས་དང་ལོངས་སྤྱོད་དང༌། དགེ་བའི་རྩ་བ་ཐམས་ཅད་སེམས་ཅན་རྣམས་ལ་བཏང་བར་བྱས་པས་ནི། སེམས་ཅན་གཞན་དོན་དུ་ནམ་ཞིག་ན་རང་ཉིད་མི་གནས་པའི་མྱ་ངན་ལས་འདས་པའི་གོ་འཕང་དམ་པ་དེ་འཐོབ་པར་འགྱུར་བ་ཡིན་ལ། བདག་གི་བློ་ཡིས་ཕུགས་ཡུལ་གྱི་མདུན་མ་ནི་སེམས་ཅན་གཞན་དོན་དུ་མི་གནས་པའི་མྱ་ངན་ལས་འདས་པ་དེ་སྒྲུབ་པར་བྱེད་པ་ཡིན་པའི་ཕྱིར། དེས་ན་སེམས་ཅན་རྣམས་ནི་གཏོང་བའི་ཡུལ་དམ་པ་ཡིན་པ་སྟེ། ཐམས་ཅད་གཏོང་བར་ཆབས་ཅིག་ཅེས་པ་སྟེ། རང་ཉིད་འཆི་བའི་ཚེ་ན་ནི་རང་ལ་ཡོད་པའི་ལུས་དང་ལོངས་སྤྱོད་སོགས་ཐམས་ཅད་མ་བཏང་ན་ཡང་གཏོང་བར་ཆབས་ཅིག་ཏུ་འགྱུར་བ་ཡིན་པ་ལ། ད་ལྟ་རང་ཉིད་ལ་རང་དབང་ཡོད་པའི་གནས་སྐབས་འདི་ཉིད་ལ་རང་གི་ལུས་དང་ལོངས་སྤྱོད་དགེ་རྩ་དང་བཅས་པ་ཐམས་ཅད་སེམས་ཅན་རྣམས་ལ་གཏོང་སྟེ་སྦྱིན་པ་ཡིན་ན་དེ་མཆོག་ཏུ་གྱུར་པ་ཡིན་ཏེ། སྦྱིན་ཡུལ་གྱི་སེམས་ཅན་དེ་རྣམས་ལ་གནས་སྐབས་དང་མཐར་ཐུག་ཀུན་ཏུ་ཕན་ཐོགས་པར་འགྱུར་བ་ཡིན་པ་དང༌། རང་ཉིད་ཀྱིས་ཀྱང་གཞན་དོན་དུ་ནམ་ཞིག་ན་མྱ་ངན་ལས་འདས་པ་ཐོབ་པར་འགྱུར་བ་ཡིན་པའི་ཕྱིར་ཞེས་པའི་དོན་ནོ། །

རང་དབང་གི་འདུ་ཤེས་དགག་པར་བྱ་བ་ནི། བདག་གིས་ལུས་ཅན་ཐམས་ཅད་ལ། །ལུས་འདི་ཅི་བདེར་བྱིན་ཟིན་གྱིས། །རྟག་ཏུ་གསོད་དང་སྨོད་པ་འམ། །བརྡེག་སོགས་ཅི་དགར་བྱེད་ལ་རག །ཅེས་པ་ནི། བདག་གིས་ལུས་ཅན་ཏེ་སེམས་ཅན་ཐམས་ཅད་ལ་རང་གི་ལུས་འདི་ཉིད་ནི་ཅི་བདེ་བར་ལོངས་སྤྱད་པར་བྱ་བའི་ཆེད་དུ་ལྟོས་པ་མེད་པ་བྱིན་ཟིན་པ་ཡིན་གྱི། ད་ཕྱིན་ཆད་དུས་རྟག་ཏུ་སེམས་ཅན་གཞན་རྣམས་ཀྱིས་བདག་རང་ཉིད་གསོད་པར་བྱེད་དམ་སྨོད་པ་སྟེ། དམའ་འབེབས་པར་བྱེད་པའམ་རྡོ་དང་དབྱུག་པ་ལ་སོགས་པས་བརྡེག་པ་དང་། གཞན་ཡང་ཅོ་འདྲི་བ་ལ་སོགས་པ་ཅི་དགའ་དགར་གང་མོས་མོས་བྱེད་པ་ལ་རག་ལས་པ་ཡིན་པ་སྟེ་སེམས་ཅན་རྣམས་ལ་དབང་བ་ཡིན་ཞེས་པའི་དོན་ནོ། །

བདག་གི་ལུས་ལ་རྩེ་བྱེད་དམ། །ཅོ་འདྲི་ག་ཞའི་རྒྱུ་བྱེད་ཀྱང་། །བདག་གིས་ལུས་འདི་བྱིན་ཟིན་གྱིས། །འདི་ཡི་ཁ་ཏས་ཅི་ཞིག་བྱ། །ཞེས་པ་ནི། དེ་ཡང་བདག་གིས་ལུས་ལ་བརྟེན་ནས་སེམས་ཅན་གཞན་རྣམས་ཀྱིས་རྩེད་མོ་བརྩེ་བྱའི་རྩེ་བྱེད་དམ། ཅོ་འདྲི་བ་སྟེ་ཐོ་འཚམ་པ་བྱེད་དམ། ག་ཞའི་རྒྱུ་སྟེ་གད་མོ་བགད་བྱའི་རྒྱུ་ལྟ་བུ་བྱེད་ཀྱང་བདག་གི་ལུས་འདི་ཉིད་ནི་སེམས་ཅན་རྣམས་ལ་ལྟོས་པ་མེད་པ་བྱིན་ཟིན་པ་ཡིན་གྱི། ད་ཕྱིན་ཆད་ནི་ལུས་འདི་ཡི་ཁ་ཏས་ཏེ་རྒྱབ་རྩའམ་འདི་ལ་འཛིན་པ་དང་ཞེན་པ་བདག་ཏུ་འཛིན་པ་སོགས་ཅི་ཞིག་བྱ་སྟེ་ཅི་ཡང་མི་བྱ་ཞེས་པའི་དོན་ནོ། །

དེ་ལ་གནོད་པར་མི་འགྱུར་བའི། །ལས་གང་ཡིན་པའང་བྱེད་དུ་ཆུག །བདག་ལ་དམིགས་ནས་ནམ་དུ་ཡང་། །འགའ་ཡང་དོན་མེད་མ་གྱུར་ཅིག །ཅེས་པ་ནི། རང་གི་ལུས་འདི་གང་ལ་བྱིན་ཟིན་པའི་ཡུལ་སེམས་ཅན་དེ་ལ་རྣམ་པ་ཀུན་ཏུ་གནོད་པར་མི་འགྱུར་བའི་དགེ་བའི་ལས་གང་ཡིན་པ་དེ་ཉིད་ད་ཕྱིན་ཆད་ལུས་འདི་ཉིད་ལ་བྱེད་དུ་བཅུག་པའམ་སྒྲུབ་ཏུ་ཆུག་ཅིག །ཡང་བདག་གི་ལུས་དང་སེམས་ལ་དམིགས་ནས་དུས་སམ་གནས་སྐབས་གང་དུ་ཡང་སེམས་ཅན་འགའ་ཡང་དོན་མེད་པའམ་རེ་བ་མེད་པའི་རྣམ་པ་ཀུན་ཏུ་མ་གྱུར་ཅིག་ཅེས་བྱ་བའི་དོན་ནོ། །

བདག་ལ་དམིགས་ནས་གང་དག་གིས། །ཁྲོ་འམ་དད་པའི་སེམས་བྱུང་ན། །དེ་ཉིད་རྟག་ཏུ་དེ་དག་གི །དོན་ཀུན་འགྲུབ་པའི་རྒྱུར་གྱུར་ཅིག །ཅེས་པ་ནི། བདག་གི་ལུས་དང་སེམས་ལ་དམིགས་ནས་ཡུལ་སེམས་ཅན་མཆོག་དམན་བར་མ་དགྲ་གཉེན་གང་དག་གིས་ཁོང་ཁྲོ་བར་བྱེད་དམ། ཡང་ན་དང་བའི་སེམས་ཏེ་དད་པ་དང་སྙིང་ཉེ་བ་ལྟ་བུའི་སེམས་གང་དང་གང་བྱུང་པ་ཡིན་ན་ཡང་། དེ་ཉིད་དུས་རྟག་ཏུ་སེམས་ཅན་དེ་དག་གི་ཡིད་ལ་བསམ་པའི་དོན་ཀུན་འགྲུབ་པའི་རྒྱུར་ཡང་གྱུར་ཅིག་ཅེས་སྨོན། 

གང་དག་བདག་ལ་ཁ་ཟེར་རམ། །གཞན་དག་གནོད་པ་བྱེད་པའམ། །དེ་བཞིན་ཕྱར་ཀ་གཏོང་ཡང་རུང༌། །ཐམས་ཅད་བྱང་ཆུབ་སྐལ་ལྡན་གྱུར། །ཞེས་པ་ནི། སེམས་ཅན་གང་དག་འགའ་ཞིག་གིས་བདག་ལ་ཁ་ཟེར་རམ་སྟེ་འཕྱ་བ་ཁྲེལ་རྒོད་ལྟ་བུ་བྱེད་པའམ། ཡང་སེམས་ཅན་གཞན་དག་ཁག་ཅིག་གིས་རང་གི་ལུས་དང་སེམས་ལ་གནོད་པ་བྱེད་པ། ཐོ་འཚམ་པར་བྱེད་པ་ལྟ་བུ་དེ་འདྲའམ། དེ་བཞིན་དུ་གང་ཟག་གཞན་འགའ་ཞིག་གིས་དངོས་དང་ལྐོག་ནས་ཕྱར་ཀ་གཏོང་བ་སྟེ་ཁྲེལ་བའམ་འཕྱ་བ་བྱེད་པ་ལྟ་བུ་གང་ཡིན་ན་ཡང་རུང་སྟེ། དོན་དུ་ཐམས་ཅད་རྫོགས་པའི་བྱང་ཆུབ་གྱི་གོ་འཕང་ཐོབ་པའི་སྐལ་པ་དང་ལྡན་པར་གྱུར་ཅིག །མདོར་ན་སེམས་ཅན་དགྲ་གཉེར་བར་མ་སུ་དང་སུ་གང་དག་གིས་བདག་ལ་གཤེ་བ་དང་བརྡེག་པ་དང༌། དམའ་འབེབ་པ་དང༌། རྣམ་པ་ཐམས་ཅད་དུ་སྲོག་གཅོད་པའི་བར་དུ་གང་དང་གང་བྱེད་ནའང་། དེ་ཐམས་ཅད་བླ་ན་མེད་པ་རྫོགས་པའི་བྱང་ཆུབ་ཀྱི་སྐལ་པ་དང་ལྡན་པར་གྱུར་ཅིག་སྙམ་པའི་བློ་སྦྱང་ནས་ཡང་ནས་ཡང་དུ་སྨོན་པར་བྱ་ཞེས་གསུངས། 

སེམས་ཅན་གཞན་ལ་ལོངས་སྤྱོད་པའི་རྒྱུར་འགྱུར་བའི་སྨོན་ལམ་འདེབས་པ་ནི། བདག་ནི་མགོན་མེད་རྣམས་ཀྱི་མགོན། །ལམ་ཞུགས་རྣམས་ཀྱི་དེད་དཔོན་དང༌། །བརྒལ་འདོད་རྣམས་ཀྱི་གྲུ་དང་ནི། །གཟིངས་དང་ཟམ་པ་ཉིད་དུ་འགྱུར། །ཞེས་པ་ནི། བདག་རང་ཉིད་ནི་སེམས་ཅན་གང་ཞིག་མགོན་མེད་ཅིང་སྐྱབས་མེད་པ། དཔུང་གཉེན་མེད་པ་དེ་འདྲ་ཡོད་ན་དེ་རྣམས་ཀྱི་མགོན་དང་སྐྱབས་སུ་འགྱུར་བ་དང་། སེམས་ཅན་གང་ཟག་གང་དུ་རྒྱུས་མེད་པའི་ལམ་ཐག་རིང་པོ་ལ་ཞུགས་པར་གྱུར་པ་ལམ་སྟོར་བའམ་ནོར་བར་གྱུར་པ་དེ་དག་རྣམས་ཀྱི་ལམ་སྣ་འདྲེན་མཁན་ནམ་ལམ་སྟོན་མཁན་གྱི་དེད་དཔོན་ཉིད་དུ་འགྱུར་བ་དང་། དེ་བཞིན་སེམས་ཅན་ནམ་གང་ཟག་ཆུ་བོ་ཆེན་པོའམ་རྒྱ་མཚོ་ཆེན་པོའི་ཕ་རོལ་དུ་བརྒལ་བར་འདོད་པ་དེ་དག་རྣམས་ཀྱི་གྲུ་དང༌། གཟིངས་དང༌། ཟམ་པ་བརྟན་པོ་དེ་དག་ཉིད་དུ་འགྱུར་བར་ཤོག་ཅིག་ཅེས་པའི་དོན་ནོ། །

གླིང་དོན་གཉེར་ལ་གླིང་དང་ནི། །མར་མེ་འདོད་ལ་མར་མེ་དང༌། །གནས་མལ་འདོད་ལ་གནས་མལ་དང་། །བདག་ནི་ལུས་ཅན་བྲན་འདོད་པ། །ཀུན་གྱི་བྲན་དུ་འགྱུར་བར་ཤོག །ཅེས་པ་ནི། རྒྱ་མཚོ་ཆེན་པོའི་ནང་དུ་ཞུགས་ནས་དུས་ཚོད་ཡུན་རིང་དུ་སོང་ནས་ས་སྐམ་ས་ལྟ་བུའི་གླིང་ཁ་དོན་དུ་གཉེར་མཁན་དེ་འདྲ་ཡོད་ན་དེ་ཐམས་ཅད་ལ་ཡང་སྐམ་ས་སྤང་ལྗོངས་མེ་ཏོག་ལྗོན་ཤིང་ལ་སོགས་པ་རྣམ་པར་བཀྲ་བའི་གླིང་དུ་འགྱུར་བ་དང་། ཡང་སེམས་ཅན་རྣམས་གང་དུ་མུན་པ་སྨག་རུམ་གྱི་ནང་དུ་གནས་ཏེ་མར་མེའམ་སྒྲོན་མེ་འདོད་པ་དེ་འདྲ་ཡོད་ན་དེ་དག་ལ་ཡང་མར་མེ་ཉིད་དུ་འགྱུར་བ་དང་། ཡང་སེམས་ཅན་གང་དུ་ཡུལ་ཐག་རིང་དུ་བགྲོད་པ་སོགས་ཀྱིས་གནས་ཁང་དང་མལ་ས་ལྟ་བུ་དེ་འདྲས་ཕོངས་ནས་གནས་མལ་འདོད་པ་ཡོད་ན་དེ་རྣམས་ལ་ཡང་བདག་རང་ཉིད་གནས་ཁང་དང་མལ་ས་འཇམ་པོ་ཉིད་དུ་འགྱུར་བ་དང༌། ཡང་བདག་ནི་ལུས་ཅན་ནམ་སེམས་ཅན་གང་ཞིག་བྲན་གཡོག་འདོད་པ་སྟེ་རང་ལ་ལས་ཀ་བྱེད་མཁན་གྱི་གཡོག་པོ་གཡོག་མོ་དེ་འདྲ་འདོད་མཁན་ཡོད་ན་དེ་དག་ཀུན་གྱི་བྲན་གཡོག་ཉིད་དུ་ཡང་འགྱུར་བར་ཤོག་ཅིག་ཅེས་སྨོན། 

ཡིད་བཞིན་ནོར་དང་བུམ་པ་བཟང་། །རིགས་སྔགས་གྲུབ་དང་སྨན་ཆེན་དང༌། །དཔག་བསམ་གྱི་ནི་ཤིང་དག་དང༌། །ལུས་ཅན་རྣམས་ཀྱི་འདོད་འཇོར་གྱུར། །ཞེས་པ་ནི། བསམ་པའི་འབྲས་བུ་ཐམས་ཅད་ཡིད་བཞིན་དུ་འབྱུང་བའི་ཡིད་བཞིན་གྱི་ནོར་བུ་རིན་པོ་ཆེ་དགོས་འདོད་ཀུན་འབྱུང་ཡང་སེམས་ཅན་ཕོངས་ཤིང་དབུལ་བ་རྣམས་ཀྱི་མདུན་དུ་འབྱུང་བར་འགྱུར་བར་ཤོག་ཅིག །དེ་བཞིན་དུ་ས་འོག་གཏེར་གྱི་བུམ་པ་ལྟ་བུ་དང་། རིག་སྔགས་འཆང་གིས་གྲུབ་པའི་བུམ་པ་ལྟ་བུ་བུམ་པ་བཟང་པོ་གང་གི་ནང་དུ་རང་གི་ལག་པ་བཅུག་པ་ཙམ་གྱིས་འདོད་པའི་དངོས་པོ་ཐམས་ཅད་བུམ་པའི་ནང་ནས་ལག་ཏུ་གྲུབ་པར་འགྱུར་བའི་བུམ་པ་བཟང་པོ་ཉིད་དུ་འགྱུར་བར་ཤོག་ཅིག་ཅེས་པ་དང་། དེ་བཞིན་དུ་ནམ་མཁའ་ལ་འཕུར་བ། ས་གཞི་ལ་འཛུལ་བ། ཆུ་ལ་བྱིང་བ་མེད་པར་འགྲོ་བ་ལ་སོགས་པ་གང་དང་གང་ཞིག་ཡིན་ན་ཡང་། དེ་མ་ཐག་ཏུ་གྲུབ་པའི་རིག་སྔགས་གྲུབ་པ་ཞེས་བྱ་བར་ཡང་འགྱུར་བ་དང༌། རླུང་མཁྲིས་བད་ཀན་འདུས་པ་ལ་སོགས་པའི་ནད་ངན་པ་དེ་རྣམས་ཐམས་ཅད་གསོ་བར་བྱེད་པའི་ནུས་པ་དང་ལྡན་པའི་སྨན་ཆེན་པོ་ཉིད་དུ་ཡང་འགྱུར་བ་དང་། བྱང་སྒྲ་མི་སྙན་ན་ཡོད་པའི་དཔག་བསམ་གྱི་ནི་ཤིང་སྟེ། སྒྲ་མི་སྙན་པ་དེ་རྣམས་བརྫུས་སྐྱེས་ཀྱི་སྒོ་ནས་རང་ཉིད་སྐྱེས་པ་དང་མཉམ་དུ་ཤིང་རེ་གྲུབ་པ་སྟེ་ཚེ་གཅིག་ལ་ཤིང་དེ་ལས་དགོས་འདོད་ཀྱི་དངོས་པོ་ཐམས་ཅད་འབྱུང་བ་དེ་ལྟ་བུའི་ཤིང་བཟང་པོ་ཉིད་དུའང་འགྱུར་བ་དང་། ཡང་ལུས་ཅན་ཏེ་སེམས་ཅན་རྣམས་ཀྱི་འདོད་འཇོར་གྱུར་ཞེས་པ་སྟེ་ནུབ་བ་ལང་སྤྱོད་ན་ཡོད་པའི་བ་དེ་ལས་འདོད་ཡོན་གྱི་དངོས་པོ་གང་དགོས་ན་དེ་དག་ཐམས་ཅད་འཇོར་འོས་པ་དེ་འདྲའི་རིགས་སུ་ཡང་བདག་རང་ཉིད་གྱུར་ཅིག་ཅེས་སྨོན། 

བྱེད་པ་རྒྱ་ཆེ་བའི་རང་བཞིན་ལ་སྨོན་པ་ནི། ས་སོགས་འབྱུང་བ་ཆེན་པོ་དང་། །ནམ་མཁའ་བཞིན་དུ་རྟག་པར་ཡང་། །སེམས་ཅན་དཔག་ཏུ་མེད་པ་ཡི། །རྣམ་མང་ཉེར་འཚོའི་གཞིར་ཡང་ཤོག །ཅེས་པ་ནི། སེམས་ཅན་རྣམས་རྟེན་གནས་ཀྱི་གཞིར་གྱུར་པའི་ས་གཞི་དང༌། སྐོམ་ནད་སེལ་བར་བྱེད་པ་རླན་ཞིག་ཤེར་བར་གྱུར་པའི་ཆུ་དང༌། གོང་ནས་གོང་དུ་སྨིན་པ་དང་གྲོལ་བར་བྱེད་པའི་མེ་དང༌། གཡོ་ཞིང་འགུལ་བར་བྱེད་པའི་རླུང་བཅས་འབྱུང་བ་ཆེན་པོ་བཞི་དང༌། འབྱུང་འགྱུར་གཟུགས་དྲི་རོ་རེག་བྱ་ལྟ་བུའི་སྒོ་ནས་སེམས་ཅན་རྣམས་ལ་ཕན་པའི་དངོས་པོ་སྒྲུབ་པར་གྱུར་ཅིག་ཅེས་པ་དང་། ནམ་མཁའ་སྟོང་པ་དེ་ཉིད་གཞན་ལས་གཞན་དུ་འགྱུར་བ་མེད་པ་ཇི་ལྟ་བ་དེ་བཞིན་དུ་དུས་རྟག་པར་རྒྱུན་ལྡན་དུ་ཡང་། སེམས་ཅན་གྲངས་མེད་པ་དཔག་ཏུ་མེད་པ་ཡི་མཁོ་དགུ་ཡོ་བྱད་ཟས་གོས་དང་གནས་མལ་དང་། ས་གཞི་ལ་སོགས་པ་གང་དང་གང་མཁོ་ཞིང་དགོས་པ་ཡིན་ན་དེ་དང་དེ་ལྟ་བུའི་རྣམ་པ་མང་པོའི་སྒོ་ནས་ཉེ་བར་འཚོ་བའི་གཞིར་ཡང་བདག་རང་ཉིད་འགྱུར་བར་ཤོག་ཅིག་ཅེས་སྨོན། 

ཡུལ་དང་དུས་ཁྱད་པར་མེད་པ་སྨོན་པ་ནི། དེ་བཞིན་ནམ་མཁའི་མཐས་གཏུགས་པའི། །སེམས་ཅན་ཁམས་ལ་རྣམ་ཀུན་ཏུ། །ཐམས་ཅད་མྱ་ངན་འདས་བར་དུ། །བདག་ནི་ཉེར་འཚོའི་རྒྱུར་ཡང་ཤོག །ཅེས་པ་ནི། གོང་དུ་བཤད་པ་དེ་བཞིན་དུ། ནམ་མཁའི་མཐས་གཏུགས་པ་སྟེ་ནམ་མཁས་གར་ཁྱབ་ཀྱི་སེམས་ཅན་གྱི་ཁམས་དེ་རྣམས་ལ་དུས་དང་རྣམ་པ་ཀུན་ཏུ་ནམ་ཞིག་ན་སེམས་ཅན་ཐམས་ཅད་སྲིད་པ་དང་ཞི་བའི་མཐའ་གཉིས་ལ་མི་གནས་པའི་མྱ་ངན་ལས་འདས་པའི་གོ་འཕང་དེ་ཐོབ་པར་འགྱུར་གྱི་བར་དུ་ནི། བདག་ནི་སེམས་ཅན་དེ་དང་དེ་རྣམས་རྣམ་པ་ཀུན་ཏུ་ཉེ་བར་འཚོ་བའི་རྒྱུར་ཡང་འགྱུར་བར་ཤོག་ཅིག་ཅེས་སྨོན། དེ་ཡན་ཆད་ཀྱིས་སྦྱོར་བ་སྔོན་དུ་འགྲོ་བའི་ཆོས་བསྟན་ཟིན་པ་དང་།

དངོས་གཞི་དམ་བཅའ་བ། གཉིས་པ་དངོས་གཞི་དམ་བཅའ་བ་ནི། བསམ་པ་བཟང་པོ་བྱང་ཆུབ་ཀྱི་སེམས་བསྐྱེད་དེ་ཉིད་རང་གི་རྒྱུད་ལ་དངོས་སུ་ཇི་ལྟར་ལེན་པའི་ཚུལ་ཡང་། སྤྱིར་སེམས་བསྐྱེད་ཙམ་ལ། ཉན་ཐོས་ཀྱི་སེམས་བསྐྱེད་དང་། ཐེག་པ་ཆེན་པའི་ལུགས་ཀྱི་སེམས་བསྐྱེད་བཅས་རྣམ་པ་གཉིས་ཡོད་པ་ལ། ཉན་ཐོས་རྣམས་ཀྱི་ལུགས་ལ་དགྲ་བཅོམ་པའི་གོ་འཕང་དུ་སེམས་བསྐྱེད་པ་དང༌། རང་སངས་རྒྱས་ཀྱི་གོ་འཕང་དུ་སེམས་བསྐྱེད་པ་དང༌། སངས་རྒྱས་ཀྱི་གོ་འཕང་དུ་སེམས་བསྐྱེད་པ་དང་བཅས་ཏེ་གསུམ་ཡོད་ན་ཡང་། དེའི་ལུགས་དེང་སང་མེད་པར་གསུངས། གཉིས་པ་ཐེག་པ་ཆེན་པོའི་ལུགས་ཀྱི་སེམས་བསྐྱེད་ལ། སྤྱིར་རྣལ་འབྱོར་སྤྱོད་པ་སེམས་ཙམ་པ་རྣམས་ཀྱི་ལུགས་དང་། དབུ་མ་པ་རྣམས་ཀྱི་ལུགས་ཏེ་གཉིས་ཡོད་པ་ལས། དང་པོ་སེམས་ཙམ་པ་རྣམས་ཀྱི་ལུགས་ནི། རྗེ་བཙུན་བྱམས་པ་མགོན་པོའི་བཀའ་ཡི་སྲོལ་ཏེ། སློབ་དཔོན་ཆེན་པོ་ཐོགས་མེད་ཀྱི་རྗེས་སུ་འབྲངས་ཤིང་། ས་སྡེ་ལྔ་ལས། བྱང་ཆུབ་སེམས་དཔའི་ས་ལས་འབྱུང་བ། སློབ་དཔོན་ཙནྡ་གོ་མིས་མཛད་པའི་སྡོམ་པ་ཉི་ཤུ་པའི་སྐབས་ནས་བསྟན་པའི་ལུགས་དེ་ཉིད་ཡིན་པར་གསུངས་ཤིང་། གཉིས་པ་དབུ་མ་པའི་ལུགས་ནི། རྗེ་བཙུན་འཇམ་དཔལ་དབྱངས་ཀྱི་བཀའ་སྲོལ་སློབ་དཔོན་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་ཤིང་། ཕལ་པོ་ཆེའི་མདོ་སྡེ་ལས་གཙོ་བོར་འབྱུང་བར་ཞི་བ་ལྷས་མཛད་པའི་ད་ལྟ་སྤྱོད་འཇུག་གི་ལུགས་སུ་གྱུར་པ་སྟེ། དེའང་རྒྱ་གར་གྱི་པཎྜིཏ་ཛེ་ཏ་རི་སོགས་ཀྱིས་མཛད་པ་དེ་ཉིད་ཡིན་པར་གསུངས། གང་ལྟར་ན་ཡང་། སྐབས་འདི་ནས་བསྟན་པའི་བྱང་ཆུབ་ཀྱི་སེམས་བསྐྱེད་ལེན་པའི་ཆོ་གའི་རྣམ་པར་བཞག་པ་ནི། སེམས་ཙམ་པ་དང་དབུ་མ་པ་གཉིས་ཀྱི་ནང་ནས་དབུ་མ་པའི་ལུགས་དེ་ཉིད་ཡིན་པ་ལ། དེ་ལྟ་བུའི་དབུ་མ་པའི་ལུགས་ཀྱི་སེམས་བསྐྱེད་ཀྱི་སྡོམ་པ་ལེན་པའི་གནས་སྐབས་ན། དང་པོ། ཡུལ་གང་ལས་བླང་བར་བྱ་བ་ནི། སྤྱོད་འཇུག་གི་གཞུང་འདི་ཉིད་ལས། “རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང་། །བྱང་ཆུབ་སེམས་དཔའི་རྟུལ་ཞུགས་མཆོག །སྲོག་གི་ཕྱིར་ཡང་མི་གཏང་ངོ་། །ཞེས་བྱ་བ་དགེ་བའི་བཤེས་གཉེན་གྱི་མཚན་ཉིད་བསྟན་ཡོད་པ། མཚན་ཉིད་དེ་དང་ལྡན་པའི་བླ་མ་དགེ་བའི་བཤེས་གཉེན་གང་ཞིག །རང་ཉིད་ཀྱང་བྱང་སེམས་ཀྱི་སྡོམ་པ་ཐོབ་ལ་མ་ཉམས་ཤིང་བྱང་སེམས་ཀྱི་བསླབ་པ་ལ་གནས་པར་གྱུར་པ། གདུལ་བྱ་སློབ་མ་གཞན་རྗེས་སུ་འཛིན་པའི་སྙིང་རྗེ་དང༌། རྗེས་སུ་འཛིན་ནུས་པའི་ནུས་པ་དང་ལྡན་པར་གྱུར་པ། ཚིག་གི་སྒོ་ནས་དངོས་སུ་སྡོམ་པ་འབོག་ནུས་ཀྱི་བརྡ་འཕྲོད་པ་དང་ལྡན་པ་དེ་ལྟ་བུ་ཞིག་ལས་གཙོ་བོར་ལེན་དགོས་པ་གསུངས་ཤིང་། དེ་འདྲ་བཙལ་ཡང་མ་རྙེད་དེ་སྲོག་དང་ཚངས་པར་སྤྱོད་པའི་བར་ཆད་དུ་འགྱུར་བ་ལྟ་བུས་བླ་མ་དགེ་བའི་བཤེས་གཉེན་མ་འཛོམས་ཏེ། རང་ཉིད་ཀྱིས་ལེན་ཤེས་ན། མདུན་གྱི་ནམ་མཁའ་ལ་སངས་རྒྱས་དང་བྱང་ཆུབ་སེམས་དཔའ་དངོས་སུ་བཞུགས་ཡོད་པར་མོས་ནས། དེའི་སྤྱན་སྔར་སྦྱོར་དངོས་རྗེས་གསུམ་གྱི་ཆོ་ག་ཚུལ་བཞིན་དུ་བྱས་ཏེ་བླངས་ན་ལེན་ཆོག་པར་སེམས་ཙམ་པ་དང་དབུ་མ་པའི་ལུགས་གཉིས་ཀས་ཞལ་གྱིས་བཞེས་པ་ཡིན། གང་བླང་བར་བྱ་བའི་གཞིའམ་སེམས་བསྐྱེད་ཀྱི་སྡོམ་པ་དེ་ཉིད་ནི། ཉེས་སྤྱོད་སྡོམ་པའི་ཚུལ་ཁྲིམས་དང་། དགེ་བ་ཆོས་སྡུད་པའི་ཚུལ་ཁྲིམས་དང༌། སེམས་ཅན་དོན་བྱེད་ཀྱི་ཚུལ་ཁྲིམས་བཅས་གསུམ་ཡིན་ལ། དེ་ཚུལ་བཞིན་དུ་ལེན་ཏེ་སྲུང་བའི་ནུས་པ་ཡོད་ན་དེ་གསུམ་སྟབས་ཅིག་ཏུ་ལེན་ཏེ་ཚུལ་བཞིན་དུ་སྲུང་བར་བྱེད། དེ་འདྲའི་ནུས་པ་མེད་ན། རིམ་པ་བཞིན་ཉེས་སྤྱོད་སྡོམ་པའི་ཚུལ་ཁྲིམས་ལེན། དེ་ནས་དགེ་བ་ཆོས་སྡུད་པའི་ཚུལ་ཁྲིམས་དང་། དེ་ནས་སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པར་བྱ་བ་སྟེ། ཡང་ན་ཉེས་སྤྱོད་སྡོམ་པའི་ཚུལ་ཁྲིམས་ལྟ་བུ་སྔར་འགའ་རེ་ཙམ་བླངས་ཏེ་སྲུང་བར་བྱེད་པའམ་ཐོས་པར་བྱེད་པ་གསུངས། དུས་ཡུན་རིང་ཐུང་ཇི་ཙམ་དུ་ལེན་ན། བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་འདི་ནི། བྱང་ཆུབ་སྙིང་པོར་མཆིས་ཀྱི་བར། །ཞེས་པ་ལྟ་བུ་དུས་ད་ལྟ་ནས་བྱང་ཆུབ་སྙིང་པོའི་བར་དུ་ལེན་ནུས་ན་དེ་འདྲ་ལེན་པར་བྱ་བའམ། དེ་ལྟར་ལེན་མ་ནུས་ན་ཇི་སྲིད་འཚོའི་བའི་བར་དུ་སྟེ་ཚེ་གང་གི་རིང་ལ་བྱང་སེམས་ཀྱི་སྡོམ་པ་བླངས་ནས་ལེགས་པར་བསྲུང་ན་ལས་དང་པོ་པས་འགྲིགས་པ་དང༌། དེ་ཙམ་ཡང་མ་ནུས་ན་ཉིན་ཞག་གི་མཐའ་ཅན་ཏེ་སང་ཉིན་ཉི་མ་མ་ཤར་གྱི་བར་དུའམ། ཞག་ལྔ་དང་། བཅུའམ། ཟླ་བ་གཅིག་གི་རིང་ལྟ་བུ་ལ་ལེན་ཏེ་མ་ཉམས་པར་ཚུལ་བཞིན་དུ་སྲུང་བར་བྱེད་པ་དེ་འདྲའི་སྒོ་ནས་ཀྱང་རུང་བ་ཡིན་པ་སྟེ། མདོར་ན་ལེན་པ་པོ་རང་ཉིད་ཀྱི་སྟོབས་དང་ནུས་པ་དང་སྦྱར་ཏེ་བླང་དུ་རུང་བ་ཡིན་པ་ཐེག་པ་ཆེན་པོའི་མདོ་སྡེ་ལས་འབྱུང་བར་གསུངས་ལ། ལེན་པའི་ཆོ་གའི་དབང་དུ་བྱས་ན །ད་ལྟ་སྤྱོད་འཇུག་གི་གཞུང་འདི་ཉིད་ལས་ཇི་ལྟར་གསུངས་པ་ལྟར་སྦྱོར་བ་སྔོན་དུ་འགྲོ་བའི་ཆོས་ལ་ཡན་ལག་བདུན་ནམ་བརྒྱད། དངོས་གཞི་རྗེས་ཟློས་ལན་གསུམ་གྱི་སྒོ་ནས་དམ་བཅའ་བ། མཇུག་རང་གཞན་དགའ་བ་སྒོམ་པ་དང་བཅས་པ་རྣམ་པ་གསུམ་ཀ་ཚང་བའི་སྒོ་ནས་ལེན་པར་བྱེད་པ་སྟེ། དེ་ནི་ཆ་རྐྱེན་འདྲ་འདྲ། སྟོབས་དང་ནུས་པ་འདྲ་འདྲ་དང་ལྡན་ན་དེ་འདྲས་ལེན། དེ་འདྲའི་ཆ་རྐྱེན་རྒྱ་ཆེན་པོ་མ་འཛོམས་ན་ཡང་། ཅི་འཛོམས་གང་འཛོམས་ཀྱི་སྒོ་ནས་ཐད་ཀར་ལེན་པར་བྱ་བ་སྟེ། སྦྱོར་བ་སྔོན་འགྲོའི་ཆོས་དེ་དག་ཐམས་ཅད་བསྡུས་ཙམ་བྱས་ནས། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཞེས་སམ། གསང་སྔགས་པ་ལྟ་བུ་ཡིན་ན། བླ་མ་རྡོ་རྗེ་འཛིན་པ་དང་བཅས་པ་བདག་ལ་དགོངས་སུ་གསོལ། ཞེས་དང་། བྱང་ཆུབ་སྙིང་པོར་མཆིས་ཀྱི་བར། །སངས་རྒྱས་རྣམས་ལ་སྐྱབས་སུ་མཆི། །ཆོས་དང་བྱང་ཆུབ་སེམས་དཔའ་ཡི། །ཚོགས་ལའང་དེ་བཞིན་སྐྱབས་སུ་མཆི། །ཞེས་སྐྱབས་འགྲོ་ལན་གསུམ།

ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང་། །བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང་། །དེ་བཞིན་དུ་ནི་བསླབ་པ་ལའང་། །རིམ་པ་བཞིན་དུ་བསླབ་པར་བགྱི། །ཞེས་པ་ནི། དཔེ་ཇི་ལྟར་ན་སྔོན་མངོན་པར་རྫོགས་པར་སངས་རྒྱས་ཟིན་པའམ་བྱོན་ཟིན་པའི་བདེ་བར་གཤེགས་པ་རྫོགས་པའི་སངས་རྒྱས་དེ་དག་རྣམས་ཀྱི། ཐོག་མར་སྨོན་འཇུག་གི་བྱང་ཆུབ་ཀྱི་ཐུགས་ནི་ཇི་ལྟར་བསྐྱེད་པར་མཛད་པ་དང་། སྨོན་འཇུག་གི་བྱང་ཆུབ་སེམས་དཔའི་བསླབ་པར་བྱ་བ་ཕར་ཕྱིན་དྲུག་དང་བསྡུ་བའི་དངོས་པོ་བཞི་ལྟ་བུའམ། བསྡུས་ན་བསླབ་པ་གསུམ་གྱི་ཉམས་ལེན་ནམ་སྡོམ་པའི་ཚུལ་ཁྲིམས་རྣམ་པ་གསུམ་ལ་དེ་དག་རིམ་པ་བཞིན་དུ། དང་པོ་བྱང་ཆུབ་མཆོག་ཏུ་སྨོན་འཇུག་གི་སེམས་བསྐྱེད། དེ་ནས་བྱང་ཆུབ་སེམས་དཔའི་བསླབ་པ་རྣམས་ལ་རིམ་པ་བཞིན་དུ་བསླབ་པ་ལ་གནས་པ་ཇི་ལྟ་བ་དེ་ལྟར་དུ། དེ་བཞིན་དུ་འགྲོ་བ་མཁའ་ཁྱབ་ཀྱི་སེམས་ཅན་རྣམས་ལ་ཕན་པའི་དོན་དུ་བདག་རང་ཉིད་ཀྱིས་ཀྱང་སྨོན་འཇུག་བྱང་ཆུབ་ཀྱི་སེམས་དེ་ཉིད་ནི་ཚུལ་བཞིན་དུ་བསྐྱེད་པར་བགྱི་ཞིང་། སྨོན་འཇུག་བྱང་ཆུབ་སེམས་བསྐྱེད་ཀྱི་བསླབ་བྱ་ལ་སྔོན་གྱི་སངས་རྒྱས་བྱང་ཆུབ་སེམས་དཔའ་རྣམས་ཀྱིས་ཇི་ལྟར་བསླབ་པར་མཛད་པ་དེ་བཞིན་དུ་ནི་བདག་རང་གིས་ཀྱང་བསླབ་པར་བྱ་བའི་ཚུལ་ཁྲིམས་རྣམ་པ་གསུམ་པོའམ་ཕར་ཕྱིན་དྲུག །བསྡུ་དངོས་བཞི་ལ་སོགས་པ་དེ་དག་ལ་རྒྱུད་ཚོད་དང་བསྟུན་པའི་སྒོ་ནས་རིམ་པ་བཞིན་དུ་བསླབ་པར་བགྱི་ཞེས་བྱ་བ་སྟེ། དོན་དུ་ལས་དང་པོ་པས་ནི་གཙོ་བོ་ཉེས་སྤྱོད་སྡོམ་པའི་ཚུལ་ཁྲིམས་ལ་བསླབ་པར་བྱ་བ་ལྟ་བུ། དེ་ནས་བྱང་སེམས་ཚོགས་ལམ་པ་དང༌། སྦྱོར་ལམ་པ་མོས་སྤྱོད་ལ་གནས་པས་ནི་དེའི་ཁར་དགེ་བ་ཆོས་སྡུད་པའི་ཚུལ་ཁྲིམས་ལ་བསླབ་པར་བྱ་བ་ལྟ་བུ། ས་དང་པོ་ཡན་ཆད་ཐོབ་པའི་བྱང་ཆུབ་སེམས་དཔའ་རྣམས་ཀྱིས་ནི་གཙོ་བོ་དེའི་ཁར་སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པར་བྱ་བ་ཡིན་པ་སྟེ། དེས་ན་རིམ་པ་བཞིན་དུ་བསླབ་པར་བགྱི་ཞེས་གསུངས།འདི་ནི་དབུ་མ་པའི་ལུགས་ཀྱི་སྨོན་འཇུག་གི་བྱང་ཆུབ་སེམས་བསྐྱེད་ཆོ་གའི་སྒོ་ནས་སྟབས་གཅིག་ཏུ་ལེན་པར་བྱེད་པའི་ཚུལ་ལུགས་ཡིན། སེམས་ཙམ་པ་རྣམས་ཀྱི་ལེན་ཚུལ་ཅུང་མི་འདྲ་བ་ཡོད་ན་ཡང་དེ་གཞུང་གཞན་ནས་འབྱུང་། འདིར་འགྲེལ་ཚུལ་གྱི་དབང་དུ་བྱས་ན། ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང་། །ཞེས་པའི་ཚིག་རྐང་དང་པོ་གཉིས་ཀྱིས་དཔེ་བཤད་ནས། དཔེ་དེ་བཞིན་དུ། དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང་། །ཞེས་ཚིག་རྐང་ལྔ་པ་དང་དྲུག་པ་གཉིས་པོ་དེ་དོན་བྱས་ནས་བྱང་ཆུབ་སེམས་ནི་བསྐྱེད་པར་བྱ་བ་དང༌། དེའི་རྗེས་སུ། བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །ཞེས་ཚིག་རྐང་གསུམ་པ་དང་བཞི་པ་གཉིས་ཀྱི་རྗེས་སུ། དེ་བཞིན་དུ་ནི་བསླབ་པ་ལའང་། །རིམ་པ་བཞིན་དུ་བསླབ་པར་བགྱི། །ཞེས་བྱ་བ་བསྒྲིགས་ནས་འདོན་པ་ཡིན་ན་སྔོན་དུ་སྨོན་པ་སེམས་བསྐྱེད་ལེན་པ་དང་། དེའི་རྗེས་སུ་འཇུག་པ་སེམས་བསྐྱེད་ལེན་པར་བྱ་བའི་ཚུལ་ལམ། ཡང་ན་དང་པོ་བྱང་ཆུབ་མཆོག་ཏུ་སེམས་བསྐྱེད་ནས་སེམས་བསྐྱེད་ཀྱི་སྡོམ་པ་ཁས་བླངས་པ། དེའི་རྗེས་སུ་དེའི་བསླབ་པར་བྱ་བ་རྣམས་ལ་ཚུལ་བཞིན་དུ་བསླབ་པར་བྱ་བ་ཁས་བླངས་པ་སྟེ། རིམ་པ་དེ་བཞིན་དུ་འགྲེལ་བའམ་བརྗོད་པར་བྱ་བ་ཡང་བླ་མ་གོང་མ་རྣམས་ཀྱིས་མཛད། གང་ལྟར་ན་ཡང་། ཇི་ལྟར་སྔོན་གྱི་བདེ་བཤེགས་ཀྱིས། །ཞེས་པ་ནས། རིམ་པ་བཞིན་དུ་བསླབ་པར་བགྱི། །ཞེས་པའི་བར་ཚིག་ཤོ་ལོ་ཀ་གཉིས་ལན་གསུམ་གྱི་བར་དུ་སློབ་དཔོན་གྱི་རྗེས་སུ་བཟླས་པའམ་རང་གིས་སྐུ་གསུང་ཐུགས་རྟེན་གྱི་སངས་རྒྱས་དང་བྱང་ཆུབ་སེམས་དཔའི་སྤྱན་སྔར་ལེན་པ་ཡིན་ན་ཡང་། ཚུལ་བཞིན་དུ་བྱང་ཆུབ་མཆོག་ཏུ་སེམས་བསྐྱེད་པར་བྱ་བ་སྟེ། དེ་ནི་དངོས་གཞི་དམ་བཅའ་བ་ཞེས་པ་ཡིན། །

མཇུག་རང་གཞན་དགའ་བ་སྒོམ་པ། རང་དགའ་བ་སྒོམ་པ། གསུམ་པ་མཇུག་རང་གཞན་དགའ་བ་སྒོམ་པའི་ཚུལ་ལ་གཉིས་ལས། དང་པོ་རང་དགའ་བ་སྒོམ་པ་ནི། དེ་ལྟར་བློ་དང་ལྡན་པ་ཡིས། །རབ་དང་བྱང་ཆུབ་སེམས་བཟུང་ནས། །མཇུག་ཀྱང་རྒྱས་པར་བྱ་བའི་ཕྱིར། །སེམས་ནི་འདི་ལྟར་གཟེངས་བསྟོད་དོ། །ཞེས་པ་ནི། གོང་དུ་བཤད་པ་དེ་ལྟར་མཁས་པ་བློ་གྲོས་དང་ལྡན་པ་བྱང་ཆུབ་སེམས་བསྐྱེད་རྒྱུད་ལ་སྐྱེས་པའི་གང་ཟག་དེས་རབ་ཏུ་སེམས་དྭངས་ཤིང་སྤྲོ་བ་དང་བཅས་པའི་སྒོ་ནས་སྨོན་འཇུག་གི་བྱང་ཆུབ་སེམས་བསྐྱེད་དེ་ཉིད་ཆོ་ག་ཡང་དག་པའི་སྒོ་ནས་རང་གི་སེམས་རྒྱུད་ལ་བཟུང་ནས་ཏེ་སྡོམ་པ་བླངས་ནས། མཇུག་ཀྱང་སེམས་བསྐྱེད་ཀྱི་སྡོམ་པའི་ཉམས་ལེན་དེ་གོང་ནས་གོང་དུ་འཕེལ་བར་བྱ་བའི་ཕྱིར་དུ་རང་གི་སེམས་དེ་ཉིད་ནི་འོག་ནས་བཤད་པ་འདི་ལྟར་དུ་གཟེངས་བསྟོད་པར་བྱའོ་ཞེས་པའི་དོན་ནོ། །

དེང་དུས་བདག་ཚེ་འབྲས་བུ་ཡོད། །མི་ཡི་སྲིད་པ་ལེགས་པར་ཐོབ། །དེ་རིང་སངས་རྒྱས་རིགས་སུ་སྐྱེས། །སངས་རྒྱས་སྲས་སུ་ད་གྱུར་ཏོ། །ཞེས་པ་ནི། དེའང་རང་གི་དོན་ཇི་ལྟར་ཐོབ་པའི་ཚུལ། རང་གི་འཚོ་བ་དོན་ཡོད་པ། དུས་དེ་རིང་གི་དུས་སུ་བདག་གི་མི་ཚེ་འདི་འབྲས་བུ་ཡོད་པ་དང་མེད་པ་གཉིས་ཀྱི་ནང་ནས་བྱང་ཆུབ་སེམས་བསྐྱེད་རྒྱུད་ལ་བསྐྱེད་པས་མི་ཚེ་འབྲས་བུ་ཡོད་པ་ཉིད་དུ་གྱུར་ཏོ་སྙམ་དུ་བསམ་པ་དང༌། དལ་འབྱོར་གྱི་མི་ལུས་ཆུད་མ་ཟོས་པའི་ཚུལ་ཡང་། མིའི་སྲིད་པའམ་མིའི་ལུས་དེ་རྙེད་པའམ་ཐོབ་པ་ལ་ལེགས་པར་ཐོབ་པ་གཅིག་དང་ཉེས་པར་ཐོབ་པ་སྟེ་རྣམ་པ་གཉིས་སུ་ཡོད་པ་ལས། དེ་རིང་བྱང་ཆུབ་སེམས་བསྐྱེད་རྒྱུད་ལ་སྐྱེས་པས་མིའི་སྲིད་པའམ་ལུས་རྟེན་དེ་ལེགས་པར་ཐོབ་བོ་སྙམ་དུ་སེམས་པ་དང་། ཡང་རང་ཉིད་སངས་རྒྱས་ཐོབ་པའི་ནུས་པ་རྙེད་པ་ཡིན་པ་ནི། དེ་སྔ་ཕན་ཆད་རང་ཉིད་འཁོར་བ་པའི་སེམས་ཅན་ཐ་མལ་པ་ཡིན་པ་ལ། དུས་དེ་རིང་བྱང་ཆུབ་སེམས་བསྐྱེད་སེམས་རྒྱུད་ལ་བསྐྱེད་པས་རྫོགས་པའི་སངས་རྒྱས་ཀྱི་རིགས་སུ་སྐྱེས་ཏེ། མ་འོངས་པ་ན་སངས་རྒྱས་རུང་ཉིད་དུ་གྱུར་ཏོ་སྙམ་དུ་སེམས་པ་དང་། རྒྱལ་བ་སངས་རྒྱས་ཀྱི་གདུང་འཚོབ་པ་སྟེ་སངས་རྒྱས་སྲས་སུ་ད་གྱུར་ཏོ་ཞེས་པ་སྟེ། དེ་སྔ་སེམས་ཅན་ཞེས་བྱ་བ་ཡིན་པ་ལ་དེ་རིང་བྱང་ཆུབ་སེམས་བསྐྱེད་རྒྱུད་ལ་བསྐྱེད་པས་སངས་རྒྱས་ཀྱི་ཐུགས་ཀྱི་སྲས་སུ་སྟེ་དེ་རིང་གྱུར་ཏོ་སྙམ་དུ་རང་གིས་རང་ལ་སེམས་གཟེངས་བསྟོད་དེ་དགའ་བ་སྒོམ་པའི་ཚུལ་དང་། 

ཉེས་པས་མི་གོས་པར་བྱ་བའི་དམ་བཅའ་བ་ནི། ད་ནི་བདག་གིས་ཅི་ནས་ཀྱང་། །རིགས་དང་མཐུན་པའི་ལས་བརྩམས་ཏེ། །སྐྱོན་མེད་བཙུན་པའི་རིགས་འདི་ལ། །རྙོག་པར་མི་འགྱུར་དེ་ལྟར་བྱ། །ཞེས་པ་ནི། བྱང་ཆུབ་ཀྱི་སེམས་བསྐྱེད་བསམ་པ་བཟང་པོ་རང་གི་རྒྱུད་ལ་སྐྱེས་ཟིན་པས་ད་ནི་བདག་རང་གིས་ཅི་ནས་ཀྱང་གནས་སྐབས་དགོས་པ་ཅི་ལ་བབས་ན་ཡང་སངས་རྒྱས་ཀྱི་རིགས་སུ་སྐྱེས་པས་སངས་རྒྱས་ཀྱི་རིགས་བརྒྱུད་དང་མཐུན་པའི་དགེ་བའི་ལས་སེམས་ཅན་གཞན་གྱི་དོན་སྒྲུབ་པ་དེ་རྣམས་བརྩམས་ཏེ། ཐོག་མ་དང་མཐའ་མ། བར་དུ་གང་དུ་ཡང་སྐྱོན་མེད་པ་སྟེ་སྦྱོར་བ་སྔོན་དུ་འགྲོ་བའི་ཆོས་ཀྱིས་རྒྱུད་སྦྱངས་པ། དངོས་གཞི་རྗེས་ཟློས་ལན་གསུམ་གྱི་སྒོ་ནས་དམ་བཅའ་བྱེད་པ། མཇུག་རང་གཞན་དགའ་བ་སྒོམ་པ་དེ་ལྟ་བུའི་སྐྱོན་མེད་ཅིང་ཡ་རབས་དང་བཙུན་པའི་རིགས་སུ་གྱུར་པའི་རྟེན་འདི་ཉིད་ལ་རང་གི་ཆགས་སྡང་རྨོངས་གསུམ་སོགས་ཀྱི་ལས་དང་ཉོན་མོངས་པས་རྙོག་པར་མི་འགྱུར་བའམ་བསླད་པར་མི་འགྱུར་བར་གོང་ནས་གོང་དུ་རྣམ་པར་དག་པ་དེ་ལྟར་དུ་བྱའོ་སྙམ་དུ་སེམས་པར་བྱ། 

རྙེད་པར་དཀའ་བའི་ཚུལ་ཡང་། ལོང་བས་ཕྱག་དར་ཕུང་པོ་ལས། །ཇི་ལྟར་རིན་ཆེན་རྙེད་པ་ལྟར། །དེ་བཞིན་ཇི་ཞིག་ལྟར་སྟེས་ནས། །བྱང་ཆུབ་སེམས་འདི་བདག་ལ་སྐྱེས། །ཞེས་པ་ནི། གང་ཟག་མིག་གཉིས་ཀ་ཞར་བའི་ལོང་བ་ཞིག་གིས་གང་དུ་རྙེད་སའི་ཡུལ་གྱི་དབང་དུ་བྱས་ན། ཕྱག་དར་གྱི་ཕུང་པོ་སྟེ་ལམ་པོ་ཆེའི་ཉལ་ཉུལ་མི་གཙང་བ་རུག་རུག་བྱས་ཏེ་སྤུངས་པར་དེའི་གསེབ་ནས་རྙེད་རྒྱུའི་དངོས་པོའི་དབང་དུ་བྱས་ན། ཇི་ལྟར་ན་ནོར་བུ་རིན་པོ་ཆེ་མི་རབས་བདུན་བརྒྱུད་གྱི་དབུལ་བ་སེལ་ནུས་པ་རིན་ཐང་ཆེན་པོ་ཅན་ཞིག་རྙེད་པར་གྱུར་ན། ཀུན་གྱིས་ཧ་ལས་ཏེ་ངོ་མཚར་བསྐྱེད་པ་ཡིན་པ་དཔེ་དེ་བཞིན་དུ། རང་གི་སེམས་རྒྱུད་འདི་ཡང་གཏི་མུག་མ་རིག་པས་བསྒྲིབས་ནས་ཤེས་རབ་ཀྱི་མིག་ལོང་བས་ན་ལོང་བ་ལྟ་བུ་ཆགས་ཡོད་པ། འདོད་ཆགས་དང་ཞེ་སྡང་། ཕྲག་དོག་དང་འགྲན་སེམས། ང་རྒྱལ་ལ་སོགས་པའི་ཉོན་མོངས་པའི་ཕྱག་དར་གྱི་ཕུང་པོ་ལྟ་བུའི་མི་གཙང་བའི་ཁྲོད་ལྟ་བུ་དེ་ནས། བྱང་ཆུབ་ཀྱི་སེམས་བསྐྱེད་ནོར་བུ་རིན་ཆེ་དགོས་འདོད་ཀུན་འབྱུང་ལྟ་བུ་རྙེད་པར་གྱུར་པ་དེ། ཇི་ཞིག་ལྟར་སྟེས་ནས་ཞེས་པ་སྟབས་ལེགས་ལ་རྟེན་འབྲེལ་གྱི་དབང་གིས་ཏེ། སངས་རྒྱས་ཀྱིས་བྱིན་གྱིས་རླབས་པ་ལྟ་བུའི་སྒོ་ནས་བྱང་ཆུབ་ཀྱི་སེམས་སྨོན་པ་དང་འཇུག་པའི་བདག་ཉིད་ཅན་འདི་ཉིད་ནི་བདག་རང་གི་རྒྱུད་ལ་སྐྱེས་སོ་སྙམ་དུ་བསམ་པར་བྱ་བའི་དོན་ནོ། །

བྱང་ཆུབ་སེམས་བསྐྱེད་རྒྱུད་ལ་བསྐྱེད་པས་ད་ཕན་ཆད་སེམས་ཅན་གཞན་དོན་སྒྲུབ་ནུས་པའི་ནུས་པ་ཐོབ་པའི་དགའ་བ་སྒོམ་པ་ནི། འགྲོ་བའི་འཆི་བདག་འཇོམས་བྱེད་པའི། །བདུད་རྩི་མཆོག་ཀྱང་འདི་ཡིན་ནོ། །འགྲོ་བའི་དབུལ་བ་སེལ་བ་ཡི། །མི་ཟད་གཏེར་ཡང་འདི་ཡིན་ནོ། །ཞེས་པ་ནི། དེ་ཡང་འགྲོ་བ་སེམས་ཅན་གཞན་རྣམས་ཀྱི་འཆི་བདག་གི་བདུད་གང་ཡིན་པ་དེ་འཇོམས་པར་བྱེད་པའི་འཆི་མེད་བདུད་རྩི་སྨན་གྱི་མཆོག་དེ་ཉིད་ཀྱང་བྱང་ཆུབ་ཀྱི་སེམས་བསྐྱེད་འདི་ཉིད་ཡིན་ནོ། །འགྲོ་བ་སེམས་ཅན་རྣམས་ཀྱི་དབུལ་བ་སྟེ་ཟས་གོས་དང་གནས་མལ་ཡོ་བྱད་ཀྱིས་ཕོངས་ཤིང་དབུལ་བར་གྱུར་པ་དེ་རྣམས་བསལ་བར་བྱེད་པ་ཡི་མི་ཟད་པ་སྟེ་ཟད་རྒྱུ་མེད་པའི་དགོས་འདོད་འབྱུང་བའི་རིན་པོ་ཆེའི་གཏེར་ཁ་ཡང་བྱང་ཆུབ་ཀྱི་སེམས་བསྐྱེད་འདི་ཉིད་ཡིན་ནོ། །

འགྲོ་བའི་ནད་རབ་ཞི་བྱེད་པའི། །སྨན་གྱི་མཆོག་ཀྱང་འདི་ཡིན་ནོ། །སྲིད་ལམ་འཁྱམས་ཤིང་དུབ་པ་ཡི། །འགྲོ་བའི་ངལ་གསོའི་ལྗོན་ཤིང་ཡིན། །ཞེས་པ་ནི། འགྲོ་བ་སེམས་ཅན་རྣམས་ཀྱི་རླུང་དང་མཁྲིས་པ་བད་ཀན་འདུས་པ་སྟེ་ནད་དེ་རྣམས་རབ་ཏུ་ཞི་བར་བྱེད་པ་ཡི་སྨན་གྱི་ནང་ནས་སྨན་གྱི་མཆོག་ཀྱང་བྱང་ཆུབ་ཀྱི་སེམས་བསྐྱེད་འདི་ཉིད་ཡིན་པ་སྟེ། དོན་དུ་འགྲོ་བ་སེམས་ཅན་རྣམས་ཀྱི་རྒྱུད་ཀྱི་ཉོན་མོངས་པ་བརྒྱད་ཁྲི་བཞི་སྟོང་གི་ནད་ཐམས་ཅད་འཇོམས་པའམ་སྤོང་བར་བྱེད་པའི་སྨན་ལྟ་བུའི་ནང་ནས་མཆོག་ཏུ་གྱུར་པ་དེ་ཡང་བྱང་ཆུབ་སེམས་བསྐྱེད་འདི་ཉིད་ཡིན། སྲིད་པ་ཁམས་གསུམ་འཁོར་བའི་གནས་སུ་ཡང་ནས་ཡང་དུ་འཁོར་ཞིང་འཁྱམས་ནས་ངལ་ཞིང་དུབ་པར་གྱུར་པ་ཡི་འགྲོ་བ་དེ་རྣམས་ཀྱི་གནས་སྐབས་ཅུང་ཟད་ངལ་གསོ་བའི་གནས་སུ་གྱུར་པའི་གྲིབ་མ་བསིལ་བུ་ལྡན་པའི་ལྗོན་ཤིང་ལྟ་བུ་དེ་ཡང་བྱང་ཆུབ་སེམས་བསྐྱེད་འདི་ཉིད་ཡིན། 

འགྲོ་བ་ཐམས་ཅད་ངན་འགྲོ་ལས། །སྒྲོལ་བར་བྱེད་པའི་སྤྱི་སྟེགས་ཡིན། །ཞེས་པ་ནི། འགྲོ་བ་མཆོག་དམན་བར་མ། རྒན་གཞོན་ཕོ་མོ་སུ་ཡིན་ན་ཡང་། ཐམས་ཅད་བྱང་ཆུབ་སེམས་བསྐྱེད་ཀྱི་ཉམས་ལེན་བྱེད་ན་ངན་འགྲོ་ལས་སྒྲོལ་ནུས་པ་ཡིན་པས་ངན་སོང་གི་འགྲོ་བ་དམྱལ་བ་སོགས་ལས་མཐོ་རིས་དང་ཐར་པ་ལས་སྒྲོལ་བར་བྱེད་པའི་སྤྱི་སྟེགས་ཏེ་འདེགས་བྱེད་ཀྱི་དངོས་པོ་སྟེགས་བུ་ལྟ་བུའང་བྱང་ཆུབ་སེམས་བསྐྱེད་འདི་ཉིད་ཡིན། 

འགྲོ་བའི་ཉོན་མོངས་གདུང་སེལ་བའི། །སེམས་ཀྱི་ཟླ་བ་ཤར་བ་ཡིན། །ཞེས་པ་ནི། འགྲོ་བ་སེམས་ཅན་རྣམས་ཀྱི་ཉོན་མོངས་པ་འདོད་ཆགས་ལ་སོགས་པ་དེ་དག་གི་ཚ་བའི་གདུང་བ་ལྟ་བུ་དེ་སེལ་བའམ་སྤོང་བར་བྱེད་པའི་སེམས་ཀྱི་ཟླ་བ་ཤར་བ་སྟེ་ཕྱིའི་ནམ་མཁའ་ལ་ཡོད་པའི་ཟླ་བ་དེ་ནོར་བུ་ཆུ་ཤེལ་ལས་གྲུབ་པའི་སྟོབས་ཀྱིས་རེག་བྱ་བསིལ་བ་དང་ལྡན་པ་ཡིན་པས་ཚ་བ་སེལ་བར་བྱེད་པ་ཡིན་པ་ལ་དེ་དང་ཡང་ཕྱོགས་ཙམ་དཔེ་མཚུངས་པ་ནི། བྱང་ཆུབ་སེམས་བསྐྱེད་ནི་ཕྱིའི་ནམ་མཁའི་ཟླ་བ་དང་མི་འདྲ་བར་སེམས་ཀྱི་ནང་ནས་ཤར་བར་གྱུར་པའི་ཟླ་བ་ལྟ་བུ་སྟེ་སེམས་ཀྱི་རྒྱུད་ན་ཡོད་པའི་ཉོན་མོངས་པའི་ཚ་གདུང་ཐམས་ཅད་སེལ་བར་བྱེད་ནུས་པ་ཡིན་པས་ན། སེམས་ཀྱི་དཀྱིལ་ནས་ཤར་བའི་ཟླ་བའང་ཡིན་ཞེས་དང་།

འགྲོ་བའི་མི་ཤེས་རབ་རིབ་དག །དཔྱིས་འབྱིན་ཉི་མ་ཆེན་པོ་ཡིན། །ཞེས་པ་ནི། ཕྱིའི་ཉི་མ་ནམ་མཁའ་ལ་གནས་པ་དེས་ཕྱི་ན་ཡོད་པའི་མུན་པ་དེ་ཙམ་སེལ་བ་མ་གཏོགས་ནང་གི་མུན་པ་དེ་སེལ་ནུས་པ་མ་ཡིན་ལ། འགྲོ་བ་སེམས་ཅན་རྣམས་ཀྱི་སེམས་རྒྱུད་ལ་ཡོད་པའི་བླང་དོར་གྱི་གནས་མི་ཤེས་པའི་གཏི་མུག་མ་རིག་པའི་རབ་རིབ་བམ་མུན་པ་དེ་དག་ཐམས་ཅད་དཔྱིས་ནས་ཏེ་རྩ་བ་དྲུང་ནས་འབྱིན་པར་བྱེད་པའམ་སེལ་བར་བྱེད་པའི་ཉི་མའི་ནང་ནས་ཐ་མལ་པའི་ནམ་མཁའི་ཉི་མ་དང་མི་འདྲ་བ་ཉི་མ་ཆེན་པོ་སྟེ་སེམས་ཀྱི་མུན་པ་སེལ་བར་བྱེད་པའི་ཉི་མ་ཡིན་ཞེས་པའི་དོན་ནོ། །

དམ་ཆོས་འོ་མ་བསྲུབས་པ་ལས། །མར་གྱི་ཉིང་ཁུ་ཕྱུང་བ་ཡིན། །ཞེས་པ་ནི། བྱང་ཆུབ་སེམས་བསྐྱེད་འདི་ཉིད་ནི་དམ་པའི་ཆོས་ཏེ་རྫོགས་པའི་སངས་རྒྱས་ཀྱི་གསུང་རབ་སྡེ་སྣོད་དེ་རྣམས་ཐོས་པ་དང་བསམ་པ་དང་སྒོམ་པ་སོགས་ཀྱི་ཤེས་རབ་ཀྱི་ཚུལ་བཞིན་དུ་བསྲུབས་པར་བྱས་པ་ལས་ཞེས་པ། ཆོས་པའི་གང་ཟག་གི་ཚུལ་ཁྲིམས་རྣམ་པར་དག་པ་ཟོ་བ་ལྟ་བུའི་རྟེན་ལ་ཐོས་བསམ་སྒོམ་གསུམ་གྱི་ཤེས་རབ་སྲུབས་ཤིང་ལྟ་བུ་དེས་བསྲུབ་བྱ་འོ་མ་ལྟ་བུ་བསྲུབས་པར་བྱས་པ་ལྟར། ཡང་ནས་ཡང་དུ་ཉམས་སུ་བླངས་པར་བྱས་པ་ལ་བརྟེན་ནས། བདེན་པའི་གནས་ལུགས་མངོན་སུམ་དུ་མཐོང་བའི་མཐོང་ལམ་གྱི་ཡེ་ཤེས་ལ་སོགས་པ་རྒྱུད་ལ་སྐྱེས་པ་ནི་མར་གྱི་ཉིང་ཁུ་ཕྱུང་བ་ལྟ་བུའི་བྱང་ཆུབ་སེམས་བསྐྱེད་འདི་ཉིད་ཡིན་ཞེས་པའོ། །

འགྲོ་བའི་མགྲོན་པོ་སྲིད་པའི་ལམ་རྒྱུ་ཞིང་། །བདེ་བའི་ལོངས་སྤྱོད་སྤྱད་པར་འདོད་པ་ལ། །འདི་ནི་བདེ་བའི་མཆོག་ཏུ་ཉེར་གནས་ཏེ། །སེམས་ཅན་མགྲོན་ཆེན་ཚིམ་པར་བྱེད་པ་ཡིན། །ཞེས་པ་ནི། འགྲོ་བའི་མགྲོན་པོ་ཞེས་པ་སྟེ་སྲིད་པ་ཁམས་གསུམ་འཁོར་བའི་གནས་སུ་སྐྱེ་རྒ་ན་འཆི་སོགས་གཅིག་ནས་གཅིག་ཏུ་འཁོར་ཏེ་ཡང་ནས་ཡང་དུ་རྒྱུ་བར་བྱེད་པ་ལྟ་བུའི་སེམས་ཅན་གང་ཞིག་རང་གི་ལུས་དང་སེམས་ལ་བདེ་བའི་ལོངས་སྤྱོད་བསམ་གཏན་གྱི་ཏིང་ངེ་འཛིན་ལ་སོགས་པ་དེ་འདྲའི་བདེ་བ་སྐྱེད་པར་སྤྱད་པར་འདོད་པ་དེ་རྣམས་ཐམས་ཅད་ལ། བྱང་ཆུབ་སེམས་བསྐྱེད་འདི་ཉིད་ནི་བདེ་བ་ཐམས་ཅད་ཀྱི་ནང་ནས་བདེ་བའི་མཆོག་ཏུ་ཉེ་བར་གནས་པ་ཡིན་པ་སྟེ། དོན་དུ་བྱང་ཆུབ་སེམས་བསྐྱེད་ཀྱི་ཉམས་ལེན་ཚུལ་བཞིན་དུ་བྱེད་ན་གནས་སྐབས་མཐོ་རིའི་ཚེ་རིང་བ་དང་ནད་མེད་པ་དང་ལོངས་སྤྱོད་དང་དབང་ཐང་སོགས་ཀྱི་བདེ་བའི་ལོངས་སྤྱོད་ལ་ལོངས་སྤྱོད་དུ་ནུས་པས་མ་ཟད་མཐར་ཐུག་ཐར་པ་དང་ཐམས་ཅད་མཁྱེན་པའི་ཟག་པ་མེད་པའི་བདེ་བ་བླ་ན་མེད་པ་དེ་ཉིད་ཀྱང་ལོངས་སྤྱོད་དུ་མངོན་དུ་འགྱུར་བ་སྲིད་པ་ཡིན་པས། དེས་ན་བདེ་བ་ཐམས་ཅད་ཀྱི་མཆོག་ཏུ་ཉེ་བར་གནས་ཏེ་སེམས་ཅན་གྱི་མགྲོན་ཆེན་པོ་སྟེ་སྲིད་པ་ཁམས་གསུམ་འཁོར་བའི་གནས་རྣམས་སུ་ཡང་ནས་ཡང་དུ་རྒྱུ་ཞིང་འཁོར་བར་འགྱུར་བ་དེ་རྣམས་ཀྱིས་ནམ་ཞིག་ན་ཡིད་ལ་བསམ་པའི་རེ་བ་ཐམས་ཅད་སྒྲུབ་པར་བྱེད་དེ་ཚིམས་པར་བྱེད་པ་བྱང་ཆུབ་སེམས་བསྐྱེད་འདི་ཉིད་ཡིན་ཞེས་པའི་དོན་ནོ། །དེ་ཡན་ཆད་ཀྱིས་རང་དགའ་བ་སྒོམ་པ་ཞེས་བྱ་བ་དེ་བསྟན།  

གཞན་དགའ་བ་སྒོམ་དུ་འཇུག་པར་བསྟན་པ། གཉིས་པ་གཞན་དགའ་བ་སྒོམ་དུ་འཇུག་པར་བསྟན་པ་ནི། བདག་གིས་དེ་རིང་སྐྱོབ་པ་ཐམས་ཅད་ཀྱི། །སྤྱན་སྔར་འགྲོ་བ་བདེ་གཤེགས་ཉིད་དང་ནི། །བར་དུ་བདེ་ལ་མགྲོན་དུ་བོས་ཟིན་གྱིས། །ལྷ་དང་ལྷ་མིན་ལ་སོགས་དགའ་བར་གྱིས། །ཞེས་པ་ནི། གང་ཟག་བདག་གིས་དུས་དེ་རིང་སྐྱོབ་པ་ཐམས་ཅད་ཀྱི་སྤྱན་སྔར་ཏེ། སེམས་ཅན་རྣམས་འཁོར་བའི་གནས་ལས་སྐྱོབ་པར་མཛད་པའི་སྐྱོབ་པ་རྫོགས་པའི་སངས་རྒྱས་དང་། དེའི་ཐུགས་སྲས་བྱང་ཆུབ་སེམས་དཔའ། བླ་མ་དགེ་བའི་བཤེས་གཉེན་དང་བཅས་པ་དེ་ཐམས་ཅད་ཀྱི་སྤྱན་སྔར་རམ་མདུན་དུ་དེ་རྣམས་དཔང་པོར་བཞག་ནས་འགྲོ་བ་སེམས་ཅན་ཐམས་ཅད་མཐར་ཐུག་བདེ་བར་གཤེགས་པ་རྫོགས་པའི་སངས་རྒྱས་ཀྱི་གོ་འཕང་ལ་འགོད་པར་ཁས་བླངས་པ་དང༌། བར་དུ་གནས་སྐབས་ལྷ་དང་མིའི་བདེ་བ་ལ་འགོད་པར་ཁས་བླངས་ཏེ་མགྲོན་དུ་བོས་ཟིན་པར་གྱུར་པ་ཡིན་པས། དེས་ན་འདོད་ཁམས་དང༌། གཟུགས་ཁམས་དང༌། གཟུགས་མེད་ཀྱི་ལྷ་དང་བཅས་པ་རྣམས་དང༌། ལྷ་མ་ཡིན་དང་ལ་སོགས་པ་སྟེ། མི་དང་དམྱལ་བ། ཡི་དྭགས་དུད་འགྲོ་སོགས་ཏེ་མདོར་ན་འགྲོ་བ་རིགས་དྲུག་གིས་བསྡུས་པའི་སེམས་ཅན་ཁྱེད་རྣམས་བསམ་པ་ལ་དགའ་བ་སྒོམ་པར་གྱིས་ཤིག་དང་། ཁྱེད་རྣམས་ཀྱིས་གནས་སྐབས་དང་མཐར་ཐུག་གི་བདེ་བའི་དོན་བདག་རང་གིས་བསྒྲུབ་པར་ཁས་བླངས་ཟིན་པ་ཡིན་པས་ན། ཁྱེད་རྣམས་སོས་དལ་བག་ཡོད་ཀྱི་སྒོ་ནས་དགའ་བ་སྒོམ་པར་གྱིས་ཤིག་ཅེས་པའི་སྒོ་ནས་གཞན་དགའ་བ་སྒོམ་དུ་གཞུག་པའོ། །དེ་ཡན་ཆད་ཀྱི་སྒོ་ནས་ལེའུའི་གཞུང་སོང་ནས། གཉིས་པ། ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བྱང་ཆུབ་ཀྱི་སེམས་ཆོ་གའི་སྒོ་ནས་རང་གི་རྒྱུད་ན་ཡོངས་སུ་བཟུང་བ་ཞེས་བྱ་བ་སྟེ་ལེའུ་གསུམ་པའོ།། །།

ལེའུ་བཞི་པ། འཇུག་ལྡོག་གི་གནས་ལ་གཟོབ་པ་ལྷུར་ལེན་པ་བག་ཡོད་ཀྱི་ལེའུ། གཉིས་པ་བྱང་ཆུབ་ཀྱི་སེམས་རིན་པོ་ཆེ་བསྐྱེད་པ་མི་ཉམས་པར་བྱེད་པའི་ལེའུ་ལ་གསུམ་ལས། དང་པོ། འཇུག་ལྡོག་གི་གནས་ལ་གཟོབ་པ་ལྷུར་ལེན་པ་བག་ཡོད་ཀྱི་ལེའུ་ལ་ཡང་། ལེའུའི་གཞུང་དང༌། མཚན་གཉིས། དང་པོ་ལ། མདོར་བསྟན་པ་དང་། རྒྱས་པར་བཤད་པའོ། །

མདོར་བསྟན་པ། དང་པོ་ནི། རྒྱལ་བའི་སྲས་ཀྱིས་དེ་ལྟ་བུར། །བྱང་ཆུབ་སེམས་རབ་བརྟན་བཟུང་ནས། །གཡེལ་བ་མེད་པར་རྟག་ཏུ་ཡང་། །བསླབ་ལས་མི་འདའ་འབད་པར་བྱ། །ཞེས་གསུངས་པ་ནི། རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་གོང་དུ་བཤད་པ་ལྟར་སྨོན་པ་དང་འཇུག་པའི་བྱང་ཆུབ་ཀྱི་སེམས་དེ་ཉིད་སྦྱོར་དངོས་རྗེས་ཀྱི་ཆོ་ག་རྣམ་པར་དག་པའི་སྒོ་ནས་རང་གི་རྒྱུད་ན་རབ་ཏུ་བརྟན་པོར་ཏེ་དམ་པོར་བཟུང་བ་བྱས་ནས། དེ་ནས་སེམས་གཞན་དུ་གཡེལ་བའམ་བག་མེད་པ་སོགས་མེད་པར་དུས་རྟག་པར་རྒྱུན་ལྡན་དུ་ཡང་བྱང་ཆུབ་སེམས་དཔའི་བསླབ་བྱ་ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་བཅས་རྣམ་པ་གསུམ་ལས་རྣམ་པ་ཀུན་ཏུ་མི་འདའ་བར་བརྩོན་འགྲུས་ཀྱི་སྒོ་ནས་འབད་པར་བྱ་ཞེས་པའི་དོན། དེ་ཡང་འབད་པའི་ཚུལ་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་ལ་ལྟོས་པའི་ལྟུང་བ་དང་ལྟུང་བ་མེད་པའི་གཟུགས་བརྙན་ནི་སྤང་བར་བྱ་ལ། ལྟུང་བ་མེད་པ་དང་ལྟུང་བའི་གཟུགས་བརྙན་ནི་བླང་བར་བྱ་བའོ། །

རྒྱས་པར་བཤད་པ། གཉིས་པ་རྒྱས་པར་བཤད་པ་ལ་གསུམ། བསྒྲུབ་བྱ་བསླབ་པ་ལ་བསམ་སྟེ་བག་ཡོད་པར་བྱ་བ་དང་། རྟེན་དལ་འབྱོར་ལ་བསམ་སྟེ་བག་ཡོད་པར་བྱ་བ། སྤང་བྱ་ཉོན་མོངས་ལ་བསམ་སྟེ་བག་ཡོད་པར་བྱ་བའོ། །

བསྒྲུབ་བྱ་བསླབ་པ་ལ་བསམ་སྟེ་བག་ཡོད་པ་བསམ་པ། བསམ་པ་སེམས་བསྐྱེད་མི་ཉམས་པར་བྱ་བ། དང་པོ་ལ། བསམ་པ་སེམས་བསྐྱེད་མི་ཉམས་པར་བྱ་བ་དང༌། སྦྱོར་བ་བརྩོན་འགྲུས་མི་ཉམས་པར་བྱ་བའོ། །དང་པོ་ནི། བབ་ཅོལ་བརྩམས་པ་གང་ཡིན་པའམ། །གང་ཞིག་ལེགས་པར་མ་བརྟགས་པ། །དེ་ནི་དམ་བཅས་བྱས་གྱུར་ཀྱང༌། །བྱའམ་བཏང་ཞེས་བརྟག་པའི་རིགས། །ཞེས་པ་ནི། བྱང་ཆུབ་ཀྱི་སེམས་དེ་ཉིད་མི་འདོར་བའི་འཐད་པ་ལ། བྱ་བ་གང་ཞིག་བབ་ཅོལ་ཏེ་ཅི་ཡང་མ་བརྟགས་པར་བྱ་བ་བརྩམས་པའམ་བསྒྲུབས་པར་ཁས་བླངས་པ་ལྟ་བུ། འཇིག་རྟེན་གྱི་ཁང་ཁྱིམ་འབུག་པ་ལ་སོགས་པ་གང་ཡིན་པའམ། ཡང་བྱ་བ་གང་ཞིག་དེ་ལ་དོན་ཡོད་པ་དང་མེད་པ་ལ་སོགས་པ་ཅུང་ཟད་ཅིག་བརྟགས་ཀྱང་། ལེགས་པར་ཏེ་ཆ་ཚང་བ་མ་བརྟགས་པར་དེ་ལྟ་བུའི་བྱ་བ་དེ་ནི་ཐོག་མར་དམ་བཅས་ཏེ་བསྒྲུབ་པར་ཁས་བླངས་བྱས་པར་གྱུར་ཀྱང་། ཁས་བླངས་པ་ཇི་ལྟ་བ་བཞིན་དུ་མཐར་ཕྱིན་པ་འགྱུར་བ་ཡིན་ན་བྱ་བའམ། མཐར་ཕྱིན་པའི་ཆ་རྐྱེན་མ་འཛོམས་པ་ལྟ་བུ་ཡིན་ན་བཏང་ཞིང་། རྗེས་སོར་ག་ལེ་ཡང་བསྐྱར་བརྟག་ཅིང་དཔྱད་པར་བྱ་བ་སྟེ་རིགས་ཤིང་འཐད་པའོ། །

སངས་རྒྱས་རྣམས་དང་དེ་ཡི་སྲས། །ཤེས་རབ་ཆེན་པོས་གང་བརྟགས་ཤིང་། །བདག་ཉིད་ཀྱིས་ཀྱང་བརྟགས་བརྟགས་པ། །དེ་ལ་བཤོལ་དུ་ཅི་ཞིག་ཡོད། །ཅེས་པ་ནི། འཁྲུལ་པའི་དྲི་མ་རྣམ་པ་ཀུན་ཏུ་མི་མངའ་བའི་རྫོགས་པའི་སངས་རྒྱས་བཅོམ་ལྡན་འདས་རྣམས་དང༌། དེ་ཡི་ཐུགས་ཀྱི་སྲས་རྗེ་བཙུན་འཇམ་དཔལ་དབྱངས་དང༌། བྱམས་པ་མགོན་པོ། འཕགས་མཆོག་སྤྱན་རས་གཟིགས་ལ་སོགས་པ་ཤེས་རབ་ཆེན་པོ་དང་ལྡན་པ་དེ་དག་རྣམས་ཀྱིས་ཀྱང་བྱང་ཆུབ་ཀྱི་སེམས་བསྐྱེད་གང་ཞིག་ལ་ཡང་ནས་ཡང་དུ་བརྟགས་ཤིང་དཔྱད་པ་གནང་བ་མ་ཟད། བདག་རང་ཉིད་ཀྱིས་ཀྱང་སྔར་བྱང་ཆུབ་སེམས་བསྐྱེད་ཀྱི་ཕན་ཡོན་བསྟན་པའི་ལེའུའི་སྐབས་སོ་སོར་ཡང་ནས་ཡང་དུ་བརྟགས་ཤིང་དཔྱད་པ་བྱས་ཟིན་པར་གྱུར་པ་ལ། ད་ནི་བྱང་ཆུབ་སེམས་དཔའི་བསླབ་པར་བྱ་བ་དེ་རྣམས་ཚུལ་བཞིན་དུ་བསྒྲུབ་པར་བྱ་རྒྱུ་ཁོ་ན་ལས། དེ་ལ་སྒྲུབ་པ་དོར་ཏེ་ཕར་བཤོལ་བའམ་ཕྱི་བཤོལ་བྱ་བ་ཅི་ཞིག་ཡོད་དེ་ཅུང་ཟད་ཙམ་ཡང་ཡོད་པ་མ་ཡིན་ཞེས་པའི་དོན་ནོ། །

གལ་ཏེ་དེ་ལྟར་དམ་བཅས་ནས། །ལས་ཀྱིས་སྒྲུབ་པ་མ་བྱས་ན། །སེམས་ཅན་དེ་དག་ཀུན་བསླས་པས། །བདག་གི་འགྲོ་བ་ཅི་འདྲར་འགྱུར། །ཞེས་པ་ནི། བྱང་ཆུབ་ཀྱི་སེམས་བསྐྱེད་བླངས་ཟིན་པའི་རྗེས་སུ་དོར་བའི་ཉེས་པ་ནི་ངན་སོང་གི་འགྲོ་བ་ཁོ་ན་ལ་འགྲོ་བ་ཡིན་པ་སྟེ། གལ་ཏེ་གོང་དུ་བཤད་པ་ལྟར་སེམས་ཅན་འཁོར་བ་ལས་མ་བསྒྲལ་བ་རྣམས་བསྒྲལ་བ། ངན་སོང་ལས་མ་གྲོལ་བ་རྣམས་གྲོལ་བ་ལ་སོགས་པ་དམ་བཅས་ཟིན་ནས་བྱ་བའི་ལས་ཀྱི་སྒོ་ནས་ཕྱི་བཤོལ་མེད་པ་ཚུལ་བཞིན་དུ་བསྒྲུབ་པར་བྱ་དགོས་ཀྱི། དེ་སྒྲུབ་པར་མ་བྱས་ན་ལྷ་དང་ལྷ་མ་ཡིན་ལ་སོགས་པའི་སེམས་ཅན་དེ་དག་ཀུན་ཏེ་ཡོངས་སུ་རྫོགས་པ་རྫུན་གྱི་ཚིག་གི་སྒོ་ནས་བསླུས་པར་བྱས་པ་ཡིན་པས་ན། དེའི་ཉེས་དམིགས་ཀྱིས་མ་འོངས་པ་ན་བདག་གི་འགྲོ་བ་དེ་ཅི་འདྲར་འགྱུར་ཏེ་མདོར་ན་ངན་སོང་གི་གནས་སུ་འགྲོ་རྒྱུ་ལས་གཞན་འོས་མེད་པ་ཡིན་པར་གསུངས། 

དེའི་དཔེ་ནི། དངོས་པོ་ཕལ་པ་ཅུང་ཟད་ལའང་། །ཡིད་ཀྱིས་སྦྱིན་པར་བསམས་བྱས་ནས། །མི་གང་སྦྱིན་པར་མི་བྱེད་པ། །དེ་ཡང་ཡི་དྭགས་འགྱུར་གསུངས་ན། །ཞེས་པ་ནི། དངོས་པོ་ཕལ་པ་འབྲས་ཆེན་ལ་སོགས་པའི་ཟན་ལྟ་བུ་ཅུང་ཟད་ཙམ་ཞིག་ལ་ཡང་ཡིད་ཀྱིས་བྱ་རོག་སོགས་ལ་སྦྱིན་པར་བྱ་ཞེས་བསམས་པར་བྱས་ནས། མི་གང་ཞིག་གིས་དངོས་སུ་དེ་སྦྱིན་པར་མི་བྱེད་ན་དེ་ཡང་ཡི་དྭགས་ཀྱི་གནས་སུ་སྐྱེ་བར་འགྱུར་བ་མདོ་དྲན་པ་ཉེ་བར་བཞག་པ་ལས་གསུངས་ལ། དེ་ཡང་མདོ་སྡེ་དེ་ཉིད་ལས། ཡིད་ཀྱི་སྦྱིན་པ་བསམ་པར་བྱས་ནས་མ་བྱིན་ན་ཡི་དྭགས་ཀྱི་འགྲོ་བར་སྐྱེ་བར་འགྱུར་ལ། དངོས་སུ་ཁས་བླངས་པ་ལས་མ་བྱིན་ན་དམྱལ་བ་ལ་སྐྱེ་བར་འགྱུར་ཞེས་གསུངས་པ་ཡིན་ན། 

བླ་ན་མེད་པའི་བདེ་བ་ལ། །བསམ་པ་ཐག་པས་མགྲོན་གཉེར་ནས། །འགྲོ་བ་ཐམས་ཅད་བསླུས་བྱས་ན། །བདེ་འགྲོ་ཇི་ག་འགྲོ་འགྱུར་རམ། །ཞེས་པ་ནི། བླ་ན་མེད་པའི་བྱང་ཆུབ་ཀྱི་བདེ་བའམ་སངས་རྒྱས་ཀྱི་གོ་འཕང་གི་བདེ་བ་དེ་ཉིད་ལ་བསམ་པ་སྙིང་ཐག་པ་ནས་ལྷ་ལ་སོགས་པའི་འགྲོ་བ་ཐམས་ཅད་མགྲོན་དུ་གཉེར་བའམ་མགྲོན་དུ་བོས་ཟིན་ནས། དེའི་རྗེས་སུ་རང་གི་ཁས་བླངས་པ་བཞིན་དུ་མ་བསྒྲུབ་པའམ་ཚུལ་བཞིན་དུ་སྒྲུབ་པར་མ་བྱེད་ན་འགྲོ་བ་ལྷ་ལ་སོགས་པ་དེ་དག་ཐམས་ཅད་རྫུན་ཚིག་གི་སྒོ་ནས་བསླུ་བར་བྱས་པ་ཡིན་པས་ན། དེའི་ཉེས་དམིགས་ཀྱི་སྒོ་ནས་རང་ཉིད་སྐྱེ་བ་ནས་ཚེ་རབས་གཞན་དུ་བདེ་འགྲོ་མཐོ་རིས་ཀྱི་གནས་ཙམ་ལ་ཡང་ཇི་ལྟར་འགྲོ་བར་འགྱུར་རམ་སྟེ་གཏན་ནས་འགྲོ་བ་མི་འགྱུར་བ་ངན་སོང་གི་གནས་སུ་སྐྱེ་བར་འགྱུར་བ་ལས་འོས་མེད་པར་གསུངས། འོ་ན་སྔོན་ཤཱ་རིའི་བུས་བྱང་ཆུབ་མཆོག་ཏུ་སེམས་བསྐྱེད་ནས་སངས་རྒྱས་སྟོང་ཕྲག་བཅུ་ཙམ་ཞིག་ལ་བསྙེན་བཀུར་བྱས་ཏེ་སེམས་ཅན་གྱི་དོན་ལ་ཞུགས་པ་ན། རྒྱལ་པོ་བི་ན་སར་ཞེས་བྱ་བར་གྱུར་པའི་སྐབས་སུ། བདུད་སྡིག་ཏོ་ཅན་གྱིས་བྲམ་ཟེ་ཞིག་ཏུ་སྤྲུལ་ཏེ་ལག་པ་གཡས་པ་སྦྱིན་པར་སློང་བ་ན། ཁོང་གིས་ལག་པ་གཡོན་པས་བཅད་དེ་སྤྲོད་པར་བྱས་པ་ལ། བདུད་སྡིག་ཏོ་ཅན་དེ་ཉིད་ཀྱིས་མ་བླངས་པར་གྱུར་པ་ན། ཁོང་ཐུགས་སྐྱོ་སྟེ་བྱང་ཆུབ་སེམས་བསྐྱེད་ཀྱི་སྡོམ་པ་བཏང་བ་ཡིན་པ་གསུངས་ཡོད་ནའང་། ད་ལྟ་ཤཱ་རི་བུ་ངན་སོང་གི་གནས་སུ་མ་སྐྱེས་ནས་ཉན་ཐོས་ཀྱི་དགྲ་བཅོམ་པའི་གོ་འཕང་ཐོབ་པར་གྱུར་པ་དང་། ཡང་སྔོན་བསྐལ་པ་བཞི་བཅུ་ཙམ་ལ་བྱང་སེམས་ཀྱི་སྤྱོད་པ་སྤྱད་ཟིན་པའི་མི་ཞིག་གིས་སེམས་བསྐྱེད་ཀྱི་སྡོམ་པ་བཏང་བ་ཡིན་ན་ཡང་། རང་སངས་རྒྱས་སུ་གྱུར་པའི་ཚུལ་གསེར་མདོག་ཅན་གྱི་རྟོགས་བརྗོད་ལས་འབྱུང་བ་སོགས་དང་འགལ་ལོ་ཞེ་ན། 

དེའི་ལན་དུ། མི་གང་བྱང་ཆུབ་སེམས་བཏང་ཡང་། །དེ་དག་ཐར་པར་མཛད་པ་ནི། །ལས་ཚུལ་བསམ་གྱིས་མི་ཁྱབ་སྟེ། །ཐམས་ཅད་མཁྱེན་པ་ཁོ་ནས་མཁྱེན། །ཞེས་པ་ནི། ཤཱ་རིའི་བུ་ལྟ་བུ་མི་གང་ཞིག་གིས་བདུད་སྡིག་ཏོ་ཅན་གྱིས་མཐོ་འཚམས་པའི་གནས་སྐབས་ན་བྱང་ཆུབ་ཀྱི་སེམས་བསྐྱེད་བཏང་བ་ཡིན་ན་ཡང་། ཤཱ་རིའི་བུ་ལྟ་བུའི་གང་ཟག་དེ་དག་ངན་སོང་ལ་མ་སྐྱེས་ནས་ཉན་ཐོས་ཀྱི་བྱང་ཆུབ་ཐོབ་སྟེ་ཐར་པར་མཛད་པ་དེ་ཉིད་ནི། ཤཱ་རི་བུ་རང་གི་སྔོན་གྱི་ལས་ཀྱི་ཚུལ་དང་།སངས་རྒྱས་ཀྱིས་དེ་འདྲེན་པའི་ཕྲིན་ལས་མཛད་པའི་ཚུལ་ཡིན་པས་དེ་ནི་བསམ་གྱིས་མི་ཁྱབ་པ་སྟེ། མདོར་ན་སེམས་ཅན་གྱི་ལས་ཚུལ་བསམ་གྱིས་མི་ཁྱབ་པ་དང་། སངས་རྒྱས་ཀྱི་ཕྲིན་ལས་མཛད་པའི་ཚུལ་བསམ་གྱིས་མི་ཁྱབ་པ་དང༌། སྔགས་དང་སྨན་གྱི་ནུས་པ་བསམ་གྱིས་མི་ཁྱབ་པའི་ཚུལ་ལ་སོགས་པ་གསུངས་པ་ལྟ་བུ་སྟེ། དེ་ལྟ་བུ་ནི་ཐམས་ཅད་མཁྱེན་པ་སངས་རྒྱས་ཁོ་ནས་མཁྱེན་གྱི་གཞན་གྱི་སྤྱོད་ཡུལ་དུ་གྱུར་པ་མ་ཡིན་ཞེས་པ་དང་། ཡང་ན་ཤཱ་རིས་བུ་ནི་སྤྲུལ་པའི་ཉན་ཐོས་ཡིན་པས་ན། སྔོན་བྱང་ཆུབ་ཀྱི་སྤྱོད་པ་སྤྱད་པའི་གནས་སྐབས་ན་བདུད་སྡིག་ཏོ་ཅན་གྱིས་ཐོ་འཚམས་དུས་བྱང་ཆུབ་ཀྱི་སེམས་བཏང་བ་དེ་བྱང་ཆུབ་ཀྱི་སེམས་བསྐྱེད་བཏང་བའི་ཚུལ་མཛད་པ་ཙམ་ཡིན་གྱི་དོན་ལ་བཏང་བ་མ་ཡིན་པས། དེ་ལྟ་བུའི་བྱང་ཆུབ་ཀྱི་སེམས་བཏང་བའི་ཚུལ་མཛད་པ་དེ་ཡང་བདུད་སྡིག་ཏོ་ཅན་ལྟ་བུ་མ་དག་པའི་སེམས་ཅན་དེ་དག་ཐར་པར་མཛད་པའི་ཕྲིན་ལས་ཡིན་པས། དེ་ལྟ་བུའི་ཕྲིན་ལས་གྱི་ཚུལ་དེ་ཉིད་ནི་བསམ་གྱིས་མི་ཁྱབ་པ་སྟེ་སངས་རྒྱས་ཐམས་ཅད་མཁྱེན་པ་ཁོ་ནས་མཁྱེན་པ་ཡིན་ཞེས་པ་ལྟ་བུ་འགྲེལ་བའི་ཚུལ་རྣམ་པ་གཉིས་བྱ་རུང་བ་ཡིན། །

གཞན་དོན་ལས་ཉམས་པའི་ཉེས་པའི་དབང་དུ་བྱེད་ན། དེ་ནི་བྱང་ཆུབ་སེམས་དཔའ་ལ། །ལྟུང་བའི་ནང་ན་ལྕི་བ་སྟེ། །འདི་ལྟར་དེ་ནི་བྱུང་གྱུར་ན། །སེམས་ཅན་ཀུན་གྱི་དོན་ལ་དམན། །ཞེས་པ་ནི། བྱང་ཆུབ་ཀྱི་སེམས་བསྐྱེད་བཏང་བ་ཡིན་ན། དེ་ལྟ་བུའི་ལྟུང་བའམ་ཉེས་པ་དེ་ནི་བྱང་ཆུབ་སེམས་དཔའ་ལ་སྤྱིར་ལྟུང་བ་ཐམས་ཅད་ཀྱི་ནང་ནས་ཤིན་ཏུ་ལྕི་བའི་ལྟུང་བའམ་ཉེས་པ་ཡིན་ཏེ། དེ་ཡིན་པའི་ཚུལ་ཡང༌། མདོ་སྡུད་པ་ལས། “གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང༌ཉན་ཐོས་དགྲ་བཅོམ་ཉིད་ལ་འདོད་སྐྱེས་ན། །དེ་ནི་སེམས་བསྐྱེད་སྐྱོན་བྱུང་སེམས་བསྐྱེད་ཉམས་པ་སྟེ། །སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། །”ཞེས་བསྐལ་པ་བྱེ་བ་མང་པོ་ལ་དགེ་བ་བཅུའི་ལས་ཀྱི་ལམ་ལ་སྤྱོད་པ་ཡིན་ན་ཡང་། དེའི་གང་ཟག་གིས་རང་རྒྱལ་གྱི་གོ་འཕང་ངམ་ཉན་ཐོས་དགྲ་བཅོམ་པའི་གོ་འཕང་ཉིད་ལ་འདོད་པ་སྐྱེད་དེ་དོན་དུ་གཉེར་བ་ཡིན་ན། དེའི་སེམས་བསྐྱེད་དེ་ཉིད་ནི་སྐྱོན་ཅན་གྱི་རང་བཞིན་ཏེ། དེས་ན་བྱང་ཆུབ་སེམས་བསྐྱེད་ཉམས་པ་ཞེས་བྱ་བ་ཡིན་ཞིང༌། དེ་འདྲའི་ཉན་རང་དགྲ་བཅོམ་གྱི་གོ་འཕང་ལ་སེམས་བསྐྱེད་པ་དེ་ནི་བྱང་ཆུབ་སེམས་དཔའི་སེམ་བསྐྱེད་ཀྱི་སྡོམ་པ་ལ་ལྟོས་པ་ཡིན་ན་ཕས་ཕམ་པའི་ཉེས་པ་ལས་ཀྱང་ཤིན་ཏུ་ཉེས་པ་ལྕི་བ་ཡིན་ཞེས་གསུངས་པ་ལྟར་དུ། བྱང་ཆུབ་སེམས་བསྐྱེད་བཏང་བ་ཡིན་ན་དེ་བྱང་ཆུབ་སེམས་དཔའ་ལ་ལྟུང་བ་ཐམས་ཅད་ཀྱི་ནང་ནས་ཉེས་པ་ལྕི་བའི་རང་བཞིན་ཡིན་པའི་ཚུལ་གྲུབ། དེ་ནས་བྱང་ཆུབ་སེམས་དཔའ་ལ་དེ་ལྟ་བུའི་སེམས་བསྐྱེད་ཀྱི་སྡོམ་པ་གཏོང་བ་དེ་བྱུང་པ་ཡིན་ན་སེམས་ཅན་གཞན་ཀུན་གྱི་དོན་སྒྲུབ་པ་ལ་ཤིན་ཏུ་དམན་པ་ཡིན་ཏེ། དེ་ཡང་རང་གི་རྒྱུད་ལ་ལྟུང་བ་འབྱུང་བཞིན་དུ་སེམས་ཅན་གཞན་དོན་བྱེད་མི་ནུས་པ་ཡིན་པས་སོ་ཞེས་གསུངས། 

གང་གཞན་སྐད་ཅིག་ཙམ་ཡང་འདིའི། །བསོད་ནམས་བར་ཆད་གེགས་བྱེད་པ། །སེམས་ཅན་དོན་ལ་དམན་གྱུར་པས། །དེ་ཡི་ངན་འགྲོ་མུ་མཐའ་མེད། །ཅེས་པ་ནི། གནས་སྐབས་གང་དུ་གང་ཟག་གཞན་ཞིག་གིས་དུས་སྐད་ཅིག་མ་ཙམ་ལ་ཡང་བྱང་ཆུབ་སེམས་དཔའ་འདིའི་བསོད་ནམས་ལ་བར་ཆད་དང་གེགས་བྱེད་པ། མདོར་ན་དུད་འགྲོ་གཅིག་ལ་ཟས་ཆང་སྤངས་གང་ཙམ་སྟེར་བར་བྱེད་པ་ལྟ་བུ་ལ་བར་ཆད་དམ་གེགས་བྱེད་པ་ཡིན་ན། ཡུལ་བྱང་ཆུབ་སེམས་དཔའ་དེ་དེ་ཙམ་གྱིས་སེམས་ཅན་གྱི་དོན་ལ་སྟོབས་དམན་པ་ཉིད་དུ་གྱུར་པ་ཡིན་པས་ན། གེགས་བྱེད་པ་པོའི་གང་ཟག་དེའི་ཉེས་དམིགས་ཀྱིས་སྐྱེ་བ་ཕྱི་མ་ངན་སོང་གི་འགྲོ་བ་ལ་འགྲོ་བར་འགྱུར་བ་དེ་ལ་མུ་དང་མཐའ་གཏན་ནས་མེད་པའི་རང་བཞིན་ཅན་ཚད་བཟུང་དུ་མེད་པ་ལྟ་བུ་འབྱུང་བ་ཡིན་པ་སྟེ། དེ་ཡང་རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་སྡེ་ལས། “གང་ཟག་གང་ཞིག་གིས་འཛམ་བུའི་གླིང་གི་སེམས་ཅན་ཐམས་ཅད་སྲོག་བཅད་པ་དང༌། མཁོ་རྒུ་ཡོ་བྱད་ཀྱི་བདོག་པའི་དངོས་པོ་ཐམས་ཅད་དང་འཕྲལ་བར་བྱེད་པའི་ཉེས་པ་དེ་ཉིད་ལས་ཀྱང་། ཡང་གང་ཟག་གང་གིས་བྱང་ཆུབ་སེམས་དཔའི་དགེ་བ་ཐ་ན་དུད་འགྲོ་གཅིག་ལ་ཟས་ཆང་སྤགས་གཅིག་ཙམ་སྦྱིན་པའི་བར་ཆད་བྱེད་པ་ཡིན་ན་དེའི་སྡིག་པའི་རྣམ་གྲངས་ནི་སྔོན་མ་དེ་ལས་ཀྱང་མང་དུ་སྤྱད་པ་ཡིན་ཏེ། དེའི་དགེ་བའི་རྩ་བ་དེ་ནི་སངས་རྒྱས་འབྱུང་བ་སྐྱེད་པར་བྱེད་པའི་དགེ་བའི་རྩ་བ་ཡིན་པས་སོ། །”ཞེས་གསུངས་སོ། །

སེམས་ཅན་གཅིག་གི་བདེ་བ་ཡང་། །བཤིག་ན་བདག་ཉིད་ཉམས་འགྱུར་ན། །ནམ་མཁའ་མ་ལུས་མཐའ་ཀླས་པའི། །ལུས་ཅན་བདེ་བཤིག་སྨོན་ཅི་དགོས། །ཞེས་པ་ནི། མི་ལྟ་བུ་སེམས་ཅན་གཅིག་གི་སྲོག་བཅད་དེ་ཚེ་འདི་གསོན་པོར་གནས་པའི་བདེ་བ་གང་ཡིན་པ་དེ་ཉིད་ཀྱང་བཤིག་པ་ཡིན་ན། སྲོག་གཅོད་པ་པོ་གང་ཟག་བདག་ཉིད་ནི་སྐྱེ་བ་ཕྱི་མ་ལ་དམྱལ་བའི་གནས་སུ་སྐྱེས་ནས་རྣམ་སྨིན་གྱི་འབྲས་བུ་བར་གྱི་བསྐལ་པ་གཅིག་ལ་ཚ་གྲང་གི་སྡུག་བསྔལ་མྱོང་དགོས་པ་ལྟ་བུ། རྒྱུ་མཐུན་གྱི་འབྲས་བུ་ལ་སྲོག་ལན་ལྔ་བརྒྱ་འཇལ་དགོས་པ་ལྟ་བུའི་སྒོ་ནས་རང་གི་བདེ་བ་ཉམས་པར་འགྱུར་བ་ཡིན་ན། ནམ་མཁའ་དང་མཉམ་པའམ་ནམ་མཁའི་མཐས་ཁྱབ་པའི་མ་ལུས་པའི་མཐའ་ཀླས་པའི་ལུས་ཅན་ཏེ་སེམས་ཅན་ཐམས་ཅད་ཀྱི་བདེ་བའི་རྩ་བ་ནི་བྱང་ཆུབ་ཀྱི་སེམས་བསྐྱེད་དེ་ཡིན་པས། དེ་དོར་ཏེ་སེམས་ཅན་གཞན་ཕན་བདེ་ལ་འགོད་པའི་བསམ་པ་དང་སྦྱོར་བ་དེ་དག་རྒྱུན་བཅད་པ་ཡིན་ན་དེ་ལ་ཉེས་པ་ཆེན་པོ་ཡོད་པ་ནི་ལྟ་སྨོས་ཀྱང་ཅི་ཞིག་དགོས། འོ་ན་བྱང་ཆུབ་སེམས་བསྐྱེད་ཀྱི་སྡོམ་པ་གལ་སྲིད་ཉམས་ན་ཡང་། སོ་སོར་ཐར་པའི་སྡོམ་པ་དང་མི་འདྲ་བར་སླར་ཡང་སྡོམ་པ་ལེན་ཏེ་གསོ་རུང་བ་ཡིན་པའི་ཕྱིར་བསམ་པ་ཡིན་ན། 

དེ་ལྟར་ལྟུང་བ་སྟོབས་ལྡན་དང་། །བྱང་ཆུབ་སེམས་སྟོབས་ལྡན་པ་དག །འཁོར་བར་རེས་ཀྱིས་འདྲེ་བྱེད་ན། །ས་ཐོབ་པ་ལ་ཡུན་རིང་ཐོགས། །ཞེས་པ་ནི། གོང་དུ་བཤད་པ་ལྟར་བྱང་ཆུབ་སེམས་བསྐྱེད་ཀྱི་སྡོམ་པ་གཏོང་བའི་རྩ་བའི་ལྟུང་བ་སྟོབས་དང་ལྡན་པ་བྱུང་ཞིང་། ཡང་རྗེས་སུ་དེའི་གཉེན་པོ་བྱང་ཆུབ་སེམས་བསྐྱེད་སྟོབས་དང་ལྡན་པ་ཞིག་ཚུར་བླངས་ཏེ་སྲུང་བར་བྱེད་པ་ལྟ་བུ་དག་ཁམས་གསུམ་འཁོར་བ་ན་འཁོར་བའི་གནས་སྐབས་ན་དེ་གཉིས་རེ་མོས་ཀྱི་ཚུལ་གྱི་སྒོ་ནས་འདྲེ་བར་བྱེད་ནས་སྤྱོད་ན། འཁོར་བ་ལ་ཡུན་རིང་དུ་འཁོར་ནས་བྱང་ཆུབ་སེམས་དཔའི་ས་དང་པོ་རབ་ཏུ་དགའ་བ་སོགས་ཐོབ་པ་ལ་དུས་ཡུན་རིང་དུ་ཐོགས་ཤིང་འགོར་བར་འགྱུར་བ་ཡིན་པ་དེས་ན་དེ་ཡང་རུང་བ་མ་ཡིན་ཞེས་བསྟན། 

དེ་ལྟས་ཇི་ལྟར་དམ་བཅས་བཞིན། །བདག་གི་གུས་པས་བསྒྲུབ་པར་བྱ། །ཞེས་པ་ནི། བྱང་ཆུབ་སེམས་བསྐྱེད་ཀྱི་བསླབ་པ་ཉམས་པས་ངན་སོང་གི་འགྲོ་བ་ལ་འགྲོ་བ་ལས་འོས་མེད་པ་ཡིན་པ་རྒྱུ་མཚན་དེ་ལྟ་བས་ན་རང་གིས་ཐོག་མར་བྱང་ཆུབ་སེམས་བསྐྱེད་ཀྱི་སྡོམ་པ་ལེན་པའམ་བྱང་ཆུབ་མཆོག་ཏུ་སེམས་བསྐྱེད་པའི་གནས་སྐབས་ན་ཇི་ལྟར་ཁས་བླངས་པའམ་དམ་བཅས་པ་བཞིན་དུ། བདག་རང་གིས་གུས་པ་བྱེད་དེ་བརྩོན་འགྲུས་དྲག་པོས་ཚུལ་བཞིན་དུ་བསྒྲུབ་པར་བྱ་དགོས་པ་ཡིན་ཞེས་བསྟན་པར་མཛད།

སྦྱོར་བ་བརྩོན་འགྲུས་མི་ཉམས་པར་བྱ་བ། གཉིས་པ་སྦྱོར་བ་བརྩོན་འགྲུས་མི་ཉམས་པ་བྱ་བ་ནི། དེང་ནས་བརྩོན་པར་མ་བྱས་ན། །འོག་ནས་འོག་ཏུ་འགྲོ་བར་འགྱུར། །སེམས་ཅན་ཐམས་ཅད་ཕན་མཛད་པའི། །སངས་རྒྱས་གྲངས་མེད་འདས་འགྱུར་ཀྱང་། །བདག་ནི་རང་གི་ཉེས་པ་དེའི། །གསོ་བའི་སྤྱོད་ཡུལ་མ་གྱུར་ཏོ། །ཞེས་པ་ནི། བྱང་ཆུབ་མཆོག་ཏུ་སེམས་བསྐྱེད་ཟིན་པའི་ཉིན་མོ་དེ་རིང་ནས་སམ་དེང་ནས་བཟུང་སྟེ་བསླབ་པར་བྱ་བའི་གནས་དེ་རྣམས་ལ་ཚུལ་བཞིན་དུ་སྤྲོ་བའི་སྒོ་ནས་བརྩོན་པའམ་སྒྲུབ་པར་མ་བྱས་ན། ཁས་བླངས་པ་ཉམས་པའི་ཉེས་དམིགས་ཀྱི་སྒོ་ནས་ཤི་ཟིན་པའི་རྗེས་སུ་འོག་ནས་འོག་ཏུ་ངན་སོང་གི་གནས་རིས་དུད་འགྲོ་ནས་ཡི་དྭགས། ཡི་དྭགས་ནས་དམྱལ་བ་ལ་སོགས་པ་ལ་འགྲོ་ཞིང་སྐྱེ་བར་འགྱུར་བར་གསུངས། དེ་ལྟ་བུ་ཡིན་མོད་ཀྱི། མ་འོངས་པ་ན་རྫོགས་པའི་སངས་རྒྱས་འགའ་ཞིག་འཇིག་རྟེན་དུ་བྱོན་པ་སོགས་དང་འཕྲད་ནས་དེའི་གནས་སྐབས་ན་བྱང་ཆུབ་མཆོག་ཏུ་སེམས་བསྐྱེད་ནས་བདེ་འགྲོ་དང་ཐར་པ་ཐོབ་པ་སོགས་འགྱུར་སྲིད་པ་མ་ཡིན་ནམ་སྙམ་ན། དེ་ཡང་ཤིན་ཏུ་དཀའ་བ་ཡིན་པ་སྟེ། དེ་སྔ་ཕན་ཆད་ལ་མཁའ་ཁྱབ་ཀྱི་སེམས་ཅན་ཐམས་ཅད་ལ་ཕན་བདེ་སྒྲུབ་པར་མཛད་པའི་རྫོགས་པའི་སངས་རྒྱས་ནི་ཚད་མེད་པ་གྲངས་མེད་པ་འཇིག་རྟེན་དུ་བྱོན་ཏེ་ཆོས་གསུངས་ནས་སྐུ་མྱ་ངན་ལས་འདས་པ་གྱུར་ཀྱང་། བདག་ནི་རང་གི་ཉོན་མོངས་པས་ཀུན་ནས་བསླངས་པའི་ལས་མི་དགེ་བ་བསགས་པའི་ཉེས་པས་ངན་འགྲོའི་རྟེན་གཅིག་ནས་གཅིག་ཏུ་བརྒྱུད་དེ་སྡུག་བསྔལ་དྲག་པོ་ཉམས་སུ་མྱོང་བར་གྱུར་པ་ལས། སངས་རྒྱས་གྲངས་མེད་པ་བྱོན་ན་ཡང་དེ་དག་གིས་རང་ཉིད་ངན་འགྲོའི་གནས་ལས་སྐྱོབ་པའམ་སྡུག་བསྔལ་དེ་ལས་གསོ་བའི་སྤྱོད་ཡུལ་དུ་རྣམ་པ་ཀུན་ཏུ་མ་གྱུར་ཏོ། །

ད་དུང་དེ་བཞིན་བདག་བྱེད་ན། །ཡང་དང་ཡང་དུའང་དེ་བཞིན་ཏེ། །ངན་འགྲོར་ནད་དང་འཆིང་བ་དང་། །བཅད་དང་གཤག་སོགས་མྱོང་བར་འགྱུར། །ཞེས་པ་ནི། ད་དུང་ཡང་སྔ་མ་བཞིན་བདག་གིས་ཉོན་མོངས་པ་ཆགས་སོགས་ཀྱིས་ཀུན་ནས་བསླངས་པའི་ལས་མི་དགེ་བ་སྲོག་གཅོད་པ་ལ་སོགས་པ་བྱེད་ན། ཡང་ནས་ཡང་དུའང་སྔ་མ་ཇི་ལྟ་བ་བཞིན་ལས་མི་དགེ་བའི་འབྲས་བུ་ལ་ངན་འགྲོ་དམྱལ་བ་ཡི་དྭགས་དུད་འགྲོ་ལ་སོགས་པའི་གནས་སུ་འགྲོ་བར་འགྱུར་ལ། གལ་སྲིད་སྐབས་འགར་མཐོ་རིས་ཀྱི་མིའི་ལུས་སོགས་ཐོབ་ན་ཡང་། དེའི་རྟེན་ལ་རླུང་མཁྲིས་བད་ཀན་ལ་སོགས་པའི་ནད་ཀྱིས་མནར་བ་དང༌། གཞན་རྒྱལ་པོའི་ཆད་པ་ལྕགས་སྒྲོག་ཐག་སྒྲོག་ལ་སོགས་པས་འཆིང་བ་དང་། བཙོན་རར་འཇུག་པ་དང་། ཡན་ལག་བཅད་པ་དང་། ལུས་ཕྱེད་ཚལ་དུ་གཤག་པ་ལ་སོགས་པའི་སྡུག་བསྔལ་དྲག་པོ་ཅི་རིགས་པ་མྱོང་བར་འགྱུར་རོ། །

རྟེན་དལ་འབྱོར་ལ་བསམ་སྟེ་བག་ཡོད་བྱ་བ། དལ་འབྱོར་རྙེད་དཀའི་ཚུལ་ལ་བསམ་སྟེ་བག་ཡོད་བྱ་བ། གཉིས་པ་རྟེན་དལ་འབྱོར་ལ་བསམ་སྟེ་བག་ཡོད་བྱ་བ་ལ་གསུམ། དལ་འབྱོར་རྙེད་དཀའི་ཚུལ་ལ་བསམ་སྟེ་བག་ཡོད་བྱ་བ་དང་། ངན་སོང་ལས་ཐར་དཀའ་བ་ལ་བསམ་སྟེ་བག་ཡོད་བྱ་བ། དལ་འབྱོར་ཐོབ་དུས་དགེ་བ་ལ་འབད་དགོས་པ་བསྟན་པའོ། །དང་པོ་ནི། དེ་བཞིན་གཤེགས་པ་འབྱུང་བ་དང་། །དད་དང་མི་ལུས་ཐོབ་པ་དང་། །དགེ་གོམས་རུང་བ་དེ་ལྟ་བུ། །དཀོན་ན་ནམ་ཞིག་ཐོབ་པར་འགྱུར། །དེ་ཡང་དལ་འབྱོར་ཐོབ་པར་དཀའ་བ་སྟེ། ཐོབ་པའི་གནས་སྐབས་ན་ཡང་དེ་བཞིན་གཤེགས་པ་འབྱུང་བ་དང་། རང་ཉིད་ཀྱང་སངས་རྒྱས་ཀྱི་ཡོན་ཏན་ལ་དད་པ་རྙེད་ཅིང་བསམ་པ་བཟང་པོ་དང༌། དལ་བརྒྱད་འབྱོར་བཅུ་ཚང་བའི་མིའི་ལུས་རྟེན་རྣམ་པར་དག་པ་ཐོབ་པ་དང་། དབང་པོ་དང་ཡན་ལག་ཐང་ཞིང་ཆོས་སྒྲུབ་པའི་ཆ་རྐྱེན་དགེ་བའི་བཤེས་གཉེན་སོགས་དང་ཕྲད་པ་སྟེ། མདོར་ན་དགེ་བ་ལ་ཚུལ་བཞིན་དུ་གོམས་སུ་རུང་བ་དེ་ལྟ་བུ་དེ་ནི་རྒྱུ་དང་དཔེ་དང་གྲངས་ཀྱི་སྒོ་ནས་ཤིན་ཏུ་དཀོན་པ་ཞིག་ཡིན་ན། དུས་ནམ་ཞིག་ན་རང་དགར་ཐོབ་པར་འགྱུར་ཏེ་ཐོབ་པར་མི་འགྱུར་ཞེས་པའི་དོན་ནོ། །

ནད་མེད་ཉི་མ་འདི་ལྟ་བུ། །ཟས་བཅས་འཚེ་བ་མེད་ཀྱང་ནི། །ཚེ་ནི་སྐད་ཅིག་བསླུ་བ་སྟེ། །ལུས་ནི་ཐང་གཅིག་བརྙན་པོ་བཞིན། །ཞེས་པ་ནི། བྱང་ཆུབ་མཆོག་ཏུ་སེམས་བསྐྱེད་ནས་དེའི་བསླབ་པ་ལ་དུས་མྱུར་བ་ཉིད་དུ་བསྒྲུབ་པར་བྱ་འོས་པའི་རྒྱུ་མཚན་དེ་ཡང་དལ་འབྱོར་གྱི་ལུས་རྟེན་འདི་བརྟན་པོ་མེད་པ་སྟེ། དེ་ཡང་ནམ་འཆི་ཆ་མེད་ཀྱི་རང་བཞིན་ནད་མེད་པའི་དེ་རིང་གི་ཉི་མ་འདི་ལྟ་བུ་ལ་བཟའ་རྒྱུའི་ཁ་ཟས་དང་བཅས་པ་ལུས་དང་སྲོག་ལ་ཉེ་བར་འཚེ་བ་གང་ཡང་མེད་ཀྱང་ནི། རང་གི་ཚེ་འདི་ནི་དུས་སྐད་ཅིག་ཙམ་ལ་གློ་བུར་གྱི་སྒོ་ནས་བསླུ་བར་བྱེད་པའི་རང་བཞིན་ཏེ། དེའི་སྐབས་ན་ལུས་འདི་ཉིད་ནི་ཐང་གཅིག་གི་བརྙན་པོ་སྟེ་སྐབས་ཤིག་ལ་གཡར་བར་བྱས་པའི་མི་གཞན་གྱི་དངོས་པོ་ལྟ་བུ་ཡིན་པས། འཆི་བདག་གིས་གློ་བུར་དུ་འཕྲོག་པར་བྱེད་པའི་ཆོས་ཅན་ཡིན་པར་གསུངས། 

བདག་གི་སྤྱོད་པ་འདི་འདྲས་ནི། །མི་ཡི་ལུས་ཀྱང་འཐོབ་མི་འགྱུར། །མི་ལུས་ཐོབ་པར་མ་གྱུར་ན། །སྡིག་པ་འབའ་ཞིག་དགེ་བ་མེད། །ཅེས་པ་ནི། ངན་སོང་གི་གནས་སུ་སྐྱེས་ན་དགེ་བ་སྒྲུབ་པའི་གོ་སྐབས་མེད་པའི་རྒྱུ་མཚན་ནི། བདག་གིས་ད་ལྟ་དགེ་བ་མ་སྒྲུབ་ནས་སྡིག་པ་མི་དགེ་བ་ལ་འཇུག་པའི་སྤྱོད་པ་འདི་འདྲས་ནི་ཚེ་རབས་ནས་ཚེ་རབས་གཞན་དུ་མཐོ་རིས་ཀྱི་མིའི་ལུས་ཀྱང་འཐོབ་པར་མི་འགྱུར་ལ། ཆོས་ལྡན་གྱི་མི་ལུས་དེ་ལྟ་བུ་ཐོབ་པར་མ་གྱུར་པ་ཡིན་ན། ངན་སོང་གི་རྟེན་ཅན་གྱི་ལུས་བླངས་པ་ཡིན་ན་དེ་ལ་ཕལ་ཆེ་བ། “དུད་འགྲོ་གཅིག་ཤ་གཅིག་ཟས་ཉམས། །ཞེས་གསུངས་པ་ལྟ་བུ་གཅིག་གིས་གཅིག་ལ་བཟའ་བ་དང་། བརྡེག་པ་དང༌། སྲོག་གཅོད་པ་ལ་སོགས་པའི་སྡིག་པ་འབའ་ཞིག་བྱེད་པ་ལས། བསམ་པ་བཟང་པོའི་སྒོ་ནས་གཅིག་གིས་གཅིག་ལ་ཕན་བཏགས་པ་ལ་སོགས་པའི་དགེ་བ་སྒྲུབ་པའི་གོ་སྐབས་ནི་རྣམ་པ་ཀུན་ཏུ་མེད་པ་ཡིན་པ་སྟེ། མི་དགེ་བ་ཁོ་ནར་སྤྱོད་པའི་དུས་འདའ་བའམ་གཞན་ཕན་ཚུན་གཅིག་གིས་གཅིག་ལ་འཚེ་བ་བྱེད་པའི་ཆོས་ཁོ་ནས་དུས་འདའ་བར་འགྱུར་བ་ཡིན་པར་གསུངས། 

གང་ཚེ་དགེ་སྤྱད་སྐལ་ལྡན་ཡང་། །དགེ་བ་བདག་གིས་མ་བྱས་ན། །ངན་སོང་སྡུག་བསྔལ་ཀུན་རྨོངས་པ། །དེ་ཚེ་བདག་གིས་ཅི་བྱར་ཡོད། །ཅེས་པ་ནི། དལ་བརྒྱད་འབྱོར་བཅུ་ཚང་བའི་མིའི་ལུས་རྟེན་ཁྱད་པར་ཅན་འདི་ལྟ་བུ་རྙེད་པ་གང་གི་ཚེ་ན་དམ་པའི་ཆོས་ལ་ཐོས་བསམ་སྒོམ་གསུམ། བྱང་ཆུབ་སེམས་དཔའི་ཚུལ་ཁྲིམས་གསུམ་ལྟ་བུ་གང་དང་གང་ལ་སྤྱད་པའམ་སྒྲུབ་པའི་སྐལ་བ་དང་ལྡན་ཏེ་ཆ་རྐྱེན་ཚང་བ་ཡིན་ན་ཡང་། དེའི་སྐབས་ལ་དགེ་བ་བདག་གིས་ཚུལ་བཞིན་དུ་སྒྲུབ་པར་མ་བྱས་ནས་ལེ་ལོ་དང་སྙོམ་ལས་ཀྱི་དབང་དུ་སོང་ན། སྐྱེ་བ་ནས་ཚེ་རབས་གཞན་དུ་ངན་སོང་དམྱལ་བ་ལ་སོགས་པའི་གནས་སུ་སྐྱེས་ནས་ཚ་གྲང་དང་བཀྲེས་སྐོམ་ལ་སོགས་པའི་སྡུག་བསྔལ་གྱིས་དུས་འདའ་ཞིང་། དེའི་གནས་སྐབས་ན་བླང་དོར་གྱི་གནས་ལ་ཤིན་ཏུ་ཀུན་ཏུ་རྨོངས་པར་གྱུར་པ་དུས་དེའི་ཚེ་ན་བདག་གིས་ཅི་བྱར་ཡོད་དེ་བྱར་མེད་པར་གསུངས། 

དགེ་བ་དག་ཀྱང་མ་བྱས་ལ། །སྡིག་པ་དག་ཀྱང་ཉེར་བསགས་ན། །བསྐལ་པ་བྱེ་བ་བརྒྱར་ཡང་ནི། །བདེ་འགྲོའི་སྒྲ་ཡང་ཐོས་མི་འགྱུར། །ཞེས་པ་ནི། རང་གིས་ད་ལྟ་ཆོས་ལྡན་མི་ལུས་འདི་ལྟ་བུའི་ཐོག་ཏུ་བྱང་ཆུབ་མཆོག་ཏུ་སེམས་བསྐྱེད་ནས་དེའི་བསླབ་བྱ་དགེ་བ་ཕར་ཕྱིན་དྲུག་དང་བྱང་ཆུབ་སེམས་དཔའི་ཚུལ་ཁྲིམས་རྣམ་པ་གསུམ་ལྟ་བུའི་བསླབ་པར་བྱ་བ་དག་ཀྱང་ཚུལ་བཞིན་དུ་སྒྲུབ་པར་མ་བྱས་ལ། དེ་དང་འགལ་བའི་ཉེས་སྤྱོད་ཆགས་སོགས་ཀྱིས་ཀུན་ནས་བསླངས་པའི་སྡིག་པ་མི་དགེ་བའི་ལས་དག་ཀྱང་ཉེ་བར་བསགས་ཏེ་སྒྲུབ་པ་ཡིན་ན། སྐྱེ་བ་ནས་ཚེ་རབས་གཞན་དང་གཞན་དག་ཏུ་བསྐལ་པ་བྱེ་བ་བརྒྱར་ཡང་སྟེ་བརྒྱ་ཕྲག་དང་སྟོང་ཕྲག་གི་བར་དུ་ཡང་བདེ་འགྲོ་ལྷ་དང་མིའི་འགྲོ་བ་ཞེས་བྱ་བའི་སྒྲ་ཙམ་ཞིག་ཀྱང་རྣ་བའི་ལམ་དུ་ཐོས་པར་མི་འགྱུར་ན། བདེ་འགྲོའི་མཐོ་རིས་ཀྱི་ལུས་རྟེན་ཡང་མི་ཐོབ་པ་ནི་ལྟ་སྨོས་ཀྱང་ཅི་ཞིག་དགོས་གསུངས། 

དེ་ཉིད་ཕྱིར་ན་བཅོམ་ལྡན་གྱིས། །རྒྱ་མཚོ་ཆེར་གཡེངས་གཉའ་ཤིང་གི །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་ཐོབ་དཀའ་གསུངས། །ཞེས་པ་ནི། ངན་སོང་གི་གནས་སུ་སྐྱེས་ནས་མཐོ་རིས་གནས་སུ་བདེ་འགྲོའི་སྒྲ་ཙམ་ཡང་ཐོས་པར་མི་འགྱུར་བའི་རྒྱུ་མཚན་དེ་ཉིད་ཀྱི་ཕྱིར་ན་རྫོགས་པའི་སངས་རྒྱས་བཅོམ་ལྡན་འདས་ཀྱིས་དཔེའི་དབང་དུ་མཛད་དེ། དཔེར་ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དང་ཚད་མཉམ་པར་གྱུར་པའི་རྒྱ་མཚོ་ཆེན་པོ་རླུང་གིས་ཆེར་རྣམ་པར་གཡེངས་པའི་ཁར་ཞིང་རྨོ་བའི་གནས་སྐབས་ན་གླང་གི་གཉའ་བ་ལ་སྒྲོག་རྒྱུའི་གཉའ་ཤིང་འདོམས་གང་ཙམ་གྱི་དབུས་སུ་བུ་ག་ཡོད་པ་དེའི་ནང་དུ་རྒྱ་མཚོ་དེའི་གཏིང་རིང་ན་རུས་སྦལ་མིག་མེད་པའི་ཞར་བ་གཅིག་ཡོད་པ་དེ་ལོ་བརྒྱ་བརྒྱ་ན་རྒྱ་མཚོའི་ཁ་ལ་མགོ་འབུར་ཙམ་རེ་ཡོང་རྒྱུ་དེ་འདྲ་ཞིག་ཡིན་པ་ལ། དེའི་དུས་ན་རུས་སྦལ་གྱི་མགྲིན་པ་དེ་ཉིད་གཉའ་ཤིང་རླུང་གིས་ཕྱོགས་ཀུན་ཏུ་བསྐྱོད་པ་དེའི་དཀྱིལ་གྱི་བུ་གའི་ནང་དུ་ཆུད་པ་ཤིན་ཏུ་དཀའ་བ་ཡིན་པ་དཔེ་ཇི་ལྟ་བ་དེ་ལྟར་དུ། མིའི་ལུས་རྟེན་དེ་ཉིད་ཀྱང་ངན་སོང་གི་འགྲོ་བ་ལས་འཕོས་ནས་ཤིན་ཏུ་ཐོབ་པར་དཀའ་བ་ཡིན་པའི་ཚུལ་དེ་ཉིད་ནི་དགའ་བོ་རབ་ཏུ་བྱུང་བའི་མདོ་སྡེ་ལས་གསུངས། དཔེ་དང་དོན་ཅུང་ཟད་བཤད་ན། རྒྱ་མཚོ་ཆེན་པོ་རྒྱ་ཆེ་བ་དེ་ནི་ཁམས་གསུམ་འཁོར་བ་རིགས་དྲུག་གི་གནས་རིས་ཏེ་རྒྱ་མཚོ་ལྟར་དུ་ཤིན་ཏུ་རྒྱ་ཆེ་བ་ཡིན་པ་དང༌། གཉའ་ཤིང་བུ་ག་གཅིག་ཙམ་གྱི་རང་བཞིན་དེ་ནི་མཐོ་རིས་ལྷ་དང་མིའི་འགྲོ་བའི་སྐྱེ་སྒོ་སྟེ་ཤིན་ཏུ་དཀོན་པའམ་ཉུང་བ་ཡིན་པའི་དཔེ་དང་། རུས་སྦལ་ཞར་བ་གང་ཡིན་པ་དེ་མཐོ་རིས་ཀྱི་ལུས་རྟེན་གལ་སྲིད་ཐོབ་པའི་ལས་འདྲ་སེམས་ཅན་འགའ་རེ་ལ་ཡོད་སྲིད་ཀྱང་། མཐོ་རིས་ཀྱི་སྐྱེ་སྒོ་འཚོལ་བར་བྱེད་པའི་མིག་མེད་པའི་རུས་སྦལ་ཞར་བ་དང་ཆོས་མཚུངས་པ་ཡིན་པ་དང་། གཉའ་ཤིང་དེ་རླུང་གིས་གནས་གཅིག་ཏུ་མི་སྡོད་པ་ཕྱོགས་ཀུན་ཏུ་སྐྱོད་པར་གྱུར་པ་དེ་ནི་མཐོ་རིས་ཀྱི་ལུས་རྟེན་ཐོབ་པའི་ལས་འབྲེལ་དེ་འདྲ་སེམས་ཅན་འགའ་རེ་ལ་སྐབས་འགར་ཡོད་སྲིད་ན་ཡང་། དེ་ལ་བར་དུ་གཅོད་པར་བྱེད་པའི་རྐྱེན་དེ་ཤིན་ཏུ་མང་བ་ཡིན་པས་གཉའ་ཤིང་རླུང་གིས་བསྐྱོད་པ་དང་ཆོས་མཚུངས་པ་ཡིན་པ་སོགས་རྒྱུ་མཚན་དེ་དག་དང་དཔེ་དེའི་སྒོ་ནས་གསུངས། །

ངན་སོང་ལས་ཐར་དཀའ་བ་ལ་བསམ་སྟེ་བག་ཡོད་བྱ་བ། གཉིས་པ་ངན་སོང་ལས་ཐར་དཀའ་བ་ལ་བསམ་སྟེ་བག་ཡོད་བྱ་བ་ནི། སྐད་ཅིག་གཅིག་བྱས་སྡིག་པས་ཀྱང༌། །བསྐལ་པར་མནར་མེད་གནས་འགྱུར་ན། །ཐོག་མེད་འཁོར་བར་བསགས་སྡིག་གིས། །བདེ་འགྲོར་མི་འགྲོ་སྨོས་ཅི་དགོས། །ཞེས་པ་ནི། ཡུལ་དམ་པ་བྱང་ཆུབ་སེམས་དཔའ་ལྟ་བུ་ལ་ཁོང་ཁྲོའི་སེམས་ངན་པ་སྐད་ཅིག་མ་གཅིག་བསྐྱེད་པའམ་བྱས་པའི་སྡིག་པ་དེ་ཉིད་ཀྱིས་ཀྱང་། ཁོང་ཁྲོ་བྱས་པའི་སྐད་ཅིག་མའི་གྲངས་བཞིན་དུ་བསྐལ་པ་རེ་ལ་མནར་མེད་པའི་སེམས་ཅན་དམྱལ་བའི་གནས་སུ་གནས་པར་འགྱུར་བའམ་བསྐྱེད་པར་འགྱུར་ན། ཚེ་རབས་འཁོར་བ་ཐོག་མ་མེད་པ་ནས་བསགས་པའི་སྡིག་པ་མི་དགེ་བའི་ལས་དག་གིས་ནི་བདེ་འགྲོ་མཐོ་རིས་ལྷ་དང་མིའི་འགྲོ་བ་ལ་མི་འགྲོ་བའམ་སྐྱེ་བ་ལེན་མི་ནུས་པ་ཡིན་པ་ནི་སྨོས་ཅི་ཞིག་དགོས་ཞེས་གསུངས། 

དེ་ཙམ་ཁོ་ན་མྱོང་གྱུར་ནས། །དེ་ནི་རྣམ་ཐར་མི་འགྱུར་ཏེ། །འདི་ལྟར་དེ་ནི་མྱོང་བཞིན་དུ། །སྡིག་པ་གཞན་དག་རབ་ཏུ་སྐྱེ། །ཞེས་པ་ནི། སྐྱེ་བ་སྔ་མ་དང་ཚེ་འདི་ལ་བསགས་པར་བྱས་པའི་སྡིག་པ་མི་དགེ་བའི་ལས་ཇི་ཙམ་ཡོད་ན་དེ་ཙམ་ཁོ་ནས་འབྲས་བུ་རྣམ་པར་སྨིན་པ་དེ་ངན་སོང་དམྱལ་བ་ལ་སོགས་པའི་སྟེང་དུ་མྱོང་བར་གྱུར་ཟིན་ནས། སྡིག་པ་གསོག་པ་པོའི་གང་ཟག་དེ་ནི་སླར་དེའི་མཐའ་མ་ལ་ངན་སོང་ལས་རྣམ་པར་ཐར་པའམ་འཁོར་བ་ལས་རྣམ་པར་ཐར་པ་ལྟ་བུ་དེ་འདྲ་མི་འགྱུར་ཏེ། སྡིག་པ་བསགས་པའི་ལས་དེའི་འབྲས་བུ་སྡུག་བསྔལ་དེ་ནི་སྔ་མ་མྱོང་བཞིན་དུ། ཡང་ཕྱི་མ་མ་འོངས་པ་ན་སྡུག་བསྔལ་མྱོང་བའི་རྒྱུ་སྡིག་པ་གཞན་དག་ཀྱང་རབ་ཏུ་སྐྱེ་བ་ཡིན་པར་གསུངས། དཔེར་ན། སྲོག་བཅད་པའི་སྔ་མའི་ལས་ཀྱི་རྣམ་སྨིན་ལ་དམྱལ་བའི་གནས་སུ་བར་གྱི་བསྐལ་པ་གཅིག་སོགས་སུ་སྐྱེ་བ་བླངས་ནས་དེ་ལས་ལུས་རྟེན་གཞན་དུ་འཕོས་པ་ཡིན་ན། རྒྱུ་མཐུན་གྱི་འབྲས་བུ་ལ་མྱོང་བ་རྒྱུ་མཐུན་དང་། བྱེད་པ་རྒྱུ་མཐུན་ཏེ་རྣམ་པ་གཉིས་ལས། མྱོང་བ་རྒྱུ་མཐུན་ནི་རང་གིས་སྔར་སྲོག་བཅད་པའི་ཉེས་དམིགས་ཀྱིས་རང་སྐྱེ་བ་ལྔ་བརྒྱའི་བར་དུ་གཞན་གྱིས་རང་གི་སྲོག་བཅད་པའི་སྡུག་བསྔལ་མྱོང་དགོས་པ་ལྟ་བུ་དང༌། བྱེད་པ་རྒྱུ་མཐུན་ནི། རང་གིས་སྔ་མ་སྲོག་བཅད་པ་ལ་གོམས་པ་དེའི་རྒྱུ་མཐུན་ལ། སྐྱེ་བ་ནས་ཚེ་རབས་གཞན་དུ་ཡང་ན་ཡང་དུ་སྲོག་གཅོད་པ་ལ་གོམས་པར་འགྱུར་བ་དེ་ཡིན་པས། དེས་ན་སྲོག་གཅོད་པ་ལ་དགའ་བ་དེ་ཉིད་ནི་སྔ་མ་སྲོག་བཅད་པའི་ལས་ཀྱི་རྒྱུ་མཐུན་གྱི་འབྲས་བུ་ཡིན་ལ། དེ་མྱོང་བཞིན་དུ་མ་འོངས་པ་ན་སྡུག་བསྔལ་མྱོང་བའི་རྒྱུ་གཞན་གྱི་སྲོག་བཅད་པ་ལ་སོགས་པའི་སྡིག་པ་གཞན་དག་ཀྱང་རབ་ཏུ་སྐྱེའོ་ཞེས་པ་ལྟ་བུའི་དོན་དེ་འདྲ་ལ་གོ་བ་ལེན་རྒྱུ་ཡིན། །

དལ་འབྱོར་ཐོབ་དུས་དགེ་བ་ལ་འབད་དགོས་པ་བསྟན་པ། གསུམ་པ་དལ་འབྱོར་ཐོབ་པའི་དུས་སུ་དགེ་བ་ལ་འབད་དགོས་པར་བསྟན་པ་ནི། འདི་འདྲའི་དལ་བ་རྙེད་གྱུར་ནས། །བདག་གིས་དགེ་གོམས་མ་བྱས་ན། །འདི་ལས་བསླུས་པ་གཞན་མེད་དེ། །འདི་ལས་རྨོངས་པའང་གཞན་མེད་དོ། །ཞེས་པ་ནི། ད་ལྟ་འདི་འདྲ་བའི་དལ་བ་བརྒྱད་དང་འབྱོར་པ་བཅུ་ཚང་བའི་ལུས་རྟེན་ཁྱད་པར་ཅན་ཞིག་རྙེད་པར་གྱུར་ནས། བདག་གིས་དགེ་བའི་ཆོས་ལ་ཐོས་བསམ་སྒོམ་པ་སོགས་སམ། བྱང་ཆུབ་སེམས་དཔའི་བསླབ་པ་གསུམ་སོགས་ལ་ཚུལ་བཞིན་དུ་གོམས་པར་མི་བྱེད་པའམ་སྒྲུབ་པར་མ་བྱས་ན། འདི་ལས་བསླབ་པ་གཞན་མེད་པ་སྟེ་རང་གིས་རང་བསླུས་པ་ཡིན་པས། བསླུས་ན་བསླུ་ཚབས་ཆེ་བ་གཞན་ནི་མེད་དོ་ཞེས། ད་ལྟ་རྟེན་དལ་འབྱོར་གྱི་ལུས་རྟེན་འདིའི་སྟེང་དུ་དགེ་སྒྲུབ་སྡིག་སྤོང་ཚུལ་བཞིན་དུ་བྱེད་མ་ཤེས་པར་རྨོངས་ན་རྨོངས་པ་འདི་ལས་རྨོངས་ཚབས་ཆེ་བ་གཞན་གང་ཡང་མེད་དོ། །

གལ་ཏེ་བདག་གིས་དེ་རྟོགས་ནས། །རྨོངས་པས་ཕྱིས་ཀྱང་སྒྱིད་ལུག་ན། །འཆི་བར་འགྱུར་བའི་དུས་ཀྱི་ཚེ། །མྱ་ངན་ཆེན་པོ་ལྡང་བར་འགྱུར། །ཞེས་པ་ནི། གལ་ཏེ་བདག་རང་གིས་དལ་འབྱོར་གྱི་ལུས་རྟེན་ཐོབ་པའི་སྐབས་འདི་ན་བྱང་ཆུབ་མཆོག་ཏུ་སེམས་བསྐྱེད་ནས་དེའི་བསླབ་བྱ་ལ་ཚུལ་བཞིན་དུ་བསླབ་དགོས་པ་ཡིན་པ་ལ། དེ་མ་བསླབས་ནས་དགེ་བ་མི་སྒྲུབ་ན་ཉེས་དམིགས་ཆེ་བ་ཡིན་པའི་གནས་ཚུལ་དེ་འདྲ་དེ་རྟོགས་པའམ་ཤེས་ནས། ད་དུང་ཡང་ཡིད་དེ་བག་མེད་པའི་གནས་སུ་གྱུར་པ་དང༌། དགེ་བ་སྒྲུབ་པའི་གནས་ལ་རྨོངས་པའི་སྒོ་ནས་ཕྱིས་ཀྱང་སྒྱིད་ལུག་པའམ་ཡིད་ཆད་དེ། བདག་ལྟ་བུས་ག་ལ་སྒྲུབ་ནུས་སྙམ་དུ་དེ་འདྲའི་བསམ་པ་ངན་པ་བསྐྱེད་ན། ནམ་ཞིག་ན་རང་གི་ཚེ་འདི་རྫོགས་ཏེ་འཆི་བར་འགྱུར་བའི་དུས་ཀྱི་ཚེ་ན་འགྱོད་སེམས་ཀྱིས་སྡུག་བསྔལ་མྱ་ངན་ཆེན་པོ་སེམས་ལ་ལྡང་བར་འགྱུར་ཞེས་པའི་དོན་ནོ། །

དམྱལ་མེ་བཟོད་དཀས་ཡུན་རིང་དུ། །བདག་གི་ལུས་ལ་བསྲེགས་གྱུར་ན། །འགྱོད་པ་མི་ཟད་མེ་འབར་བས། །སེམས་གདུང་འགྱུར་བ་གདོན་མི་ཟ། །ཞེས་པ་ནི། སྐྱེ་བ་ཕྱི་མ་ལ་དམྱལ་བ་ཚ་དམྱལ་དུ་སྐྱེས་ཏེ་དམྱལ་བའི་མེ་ཤིན་ཏུ་བཟོད་བསྲན་དཀའ་བ་ཚ་རྔབ་ཆེ་བ་དེ་ཉིད་ཀྱིས་དུས་ཡུན་རིང་དུ་བསྲེགས་པར་གྱུར་པའི་སྐབས་ན། རང་ཉིད་འཛམ་བུ་གླིང་དུ་ཆོས་ལྡན་གྱི་མི་ལུས་ཐོབ་པའི་སྐབས་ན་བྱང་ཆུབ་མཆོག་ཏུ་སེམས་བསྐྱེད་དེ་དེའི་བསླབ་བྱ་ཉམས་ལེན་ལ་ཚུལ་བཞིན་དུ་མ་འབད་པ་དང་མ་བསྒྲུབས་པ་དེ་ལ་འགྱོད་སེམས་བསྐྱེད་དེ་འགྱོད་པ་མི་བཟད་པའི་མེ་འབར་བའི་སྒོ་ནས་རང་གི་སེམས་ཡང་ནས་ཡང་དུ་གདུང་ཞིང་སྡུག་བསྔལ་བར་འགྱུར་བ་ནི་གདོན་མི་ཟ་བ་སྟེ་བཤད་མི་དགོས་པ་ཡིན་པར་གསུངས། 

ཤིན་ཏུ་རྙེད་དཀའ་ཕན་པའི་ས། །ཇི་ཞིག་ལྟར་སྟེས་རྙེད་གྱུར་ནས། །བདག་ཉིད་ཤེས་དང་ལྡན་བཞིན་དུ། །ཕྱིར་ཡང་དམྱལ་བ་དེར་ཁྲིད་ན། །སྔགས་ཀྱིས་རྨོངས་པར་བྱས་པ་བཞིན། །བདག་ལ་འདིར་སེམས་མེད་དུ་ཟད། །ཅེས་པ་ནི། ད་ལྟ་ཆོས་ལྡན་གྱི་མི་ལུས་འདི་ཉིད་ནི་རྒྱུ་དང་དཔེ་དང་གྲངས་ཀྱི་སྒོ་ནས་ཤིན་ཏུ་རྙེད་པར་དཀའ་ལ། དེ་རྙེད་པ་དེ་ནི་རང་དང་གཞན་ལ་ཤིན་ཏུ་ཕན་འདོགས་པའི་ས་གཞི་ལྟ་བུ་སྟེ། ཚུལ་ཁྲིམས་རྣམ་པར་དག་པའི་རྟེན་དུ་གྱུར་པ་ལ་སོགས་པ་དེ་འདྲའི་ལུས་རྟེན་འདི་ཉིད་ནི་ཇི་ཞིག་ལྟར་སྟེས་ཏེ་སྟབས་ལེགས་ལ་རྟེན་འབྲེལ་བཟང་པོའི་སྒོ་ནས་སམ་སངས་རྒྱས་ཀྱི་བྱིན་རླབས་ཀྱིས་རྙེད་པར་གྱུར་ནས་ནི། བདག་ཉིད་ལེགས་ཉེས་ལ་སྤྱོད་པའི་ཤེས་རབ་དང་ལྡན་བཞིན་དུ་ད་དུང་ཡང་ལེ་ལོ་དང་རྣམ་གཡེང་དང་བག་མེད་པའི་གཞན་དབང་དུ་གྱུར་ནས་མི་དགེ་བའི་ལས་ལམ་ལ་འཇུག་པ་སོགས་ཀྱིས་ཕྱིར་ཡང་དམྱལ་བའི་གནས་དེ་ཉིད་ལ་རང་གིས་རང་ཁྲིད་པ་ཡིན་ན། དེ་ནི་དཔེར་ན། སྔགས་ཀྱིས་རྨོངས་པར་བྱས་པ་བཞིན་དུ་ཞེས་རིག་སྔགས་ཀྱིས་གཞན་ལ་རྨོངས་པར་བྱས་པ་ཡིན་ན། དེ་དུས་རང་གི་བསམ་བློ་ལ་རང་དབང་མེད་པར་འགྱུར་བའི་དཔེ་དེ་བཞིན་དུ། བདག་ལ་སྐབས་འདི་ལའམ་ཚེ་འདིའི་དོན་ངོ་མ་ལ་སེམས་མེད་པ་དང་འདྲ་བ་ཡིན་པས་ན་སེམས་མེད་ཉིད་དུ་ཟད་དོ་གསུངས་སོ། །

ཅིས་རྨོངས་བདག་ཀྱང་མ་ཤེས་ཏེ། །བདག་གི་ཁོང་ན་ཅི་ཞིག་ཡོད། །ཅེས་པ་ནི། སེམས་འདི་ཉིད་རྨོངས་བྱེད་ཀྱི་རྒྱུ་ཅི་ཞིག་གིས་རྨོངས་པ་ཡིན་པ་བདག་རང་གིས་ཀྱང་མ་ཤེས་ཏེ། བདག་གི་སེམས་ཀྱི་ཁོང་ན་ཅི་ལྟ་བུ་ཞིག་ཡོད་ཅེས་བརྟག་ན་ཉོན་མོངས་པ་རྣམས་ཡོད་དོ། །

སྤང་བྱ་ཉོན་མོངས་ལ་བསམ་སྟེ་བག་ཡོད་བྱ་བ། ཉོན་མོངས་པའི་ཉེན་དམིགས་ཤེས་པ། གསུམ་པ་སྤང་བྱ་ཉོན་མོངས་ལ་བསམ་སྟེ་བག་ཡོད་བྱ་བ་ལ་གསུམ་སྟེ། ཉོན་མོངས་པའི་ཉེས་དམིགས་ཤེས་པ་དང༌། ཉོན་མོངས་སྤང་བའི་དཀའ་སྤྱད་བཟོད་པ་དང་། ཉོན་མོངས་པ་ཇི་ལྟར་སྤོང་བའི་ཚུལ་ལོ། །དང་པོ་ནི། ཞེ་སྡང་སྲེད་སོགས་དགྲ་རྣམས་ནི། །རྐང་ལག་ལ་སོགས་ཡོད་མིན་ལ། །དཔའ་མཛངས་མིན་ཡང་ཇི་ཞིག་ལྟར། །དེ་དག་གིས་བདག་བྲན་བཞིན་བྱས། །ཞེས་པ་ནི། ཞེ་སྡང་དང་། སྲེད་པ་སྟེ་འདོད་ཆགས། །ཕྲག་དོག་དང་ང་རྒྱལ། གཏི་མུག་ལ་སོགས་པའི་དགྲ་བོ་དེ་རྣམས་ཐམས་ཅད་ནི། རང་གི་ངོ་བོ་ལུས་ཅན་གྱི་བདག་ཉིད་མ་ཡིན་པས་ན་རྐང་པ་དང་ལག་པ་དང༌། མིག་དང་རྣ་བ་ལ་སོགས་པ་ལྟ་བུ་དེ་འདྲ་ཡང་ཡོད་པ་མ་ཡིན་ལ། དཔའ་བོའི་བདག་ཉིད་ཀྱང་མ་ཡིན་པ་སྟེ་ལེ་ལོའི་དབང་དུ་གྱུར་པ་དང་། མཛངས་པ་མ་ཡིན་པ་སྟེ་མདོར་ན་མ་རིག་པ་དང་མཚུངས་པར་ལྡན་པ་ཞིག་ཡིན་ན་ཡང་། ཇི་ཞིག་ལྟར་གནོད་པའི་རྒྱུ་མཚན་གང་ཡང་མེད་པར་ཉོན་མོངས་པ་ཞེ་སྡང་ལ་སོགས་པ་དེ་དག་གིས་དེ་སྔ་ཕན་ཆད་བདག་རང་ཉིད་བྲན་གཡོག་བཞིན་དུ་གཡོག་ཏུ་བཀོལ་བར་བྱས་པ་དེ་ཤིན་ཏུ་མ་འོས་སོ་ཞེས་པའོ། །

བདག་གི་སེམས་ལ་གནས་བཞིན་དུ། །དགའ་མགུར་བདག་ལ་གནོད་བྱེད་པ། །དེ་ལའང་མི་ཁྲོ་བཟོད་པ་ནི། །གནས་མིན་བཟོད་པ་སྨད་པའི་གནས། །ཞེས་པ་ནི། ཉོན་མོངས་པ་ཞེ་སྡང་ལ་སོགས་པ་འདི་དག་ནི་བདག་གི་སེམས་རྒྱུད་ལ་དུས་དང་རྣམ་པ་ཀུན་ཏུ་གནས་བཞིན་དུ་དགའ་བ་མགུ་བར་ལྟ་བུའམ་འཛེམས་པ་ལྟ་བུ་གང་ཡང་མེད་པར་བདག་ལ་དུས་དང་རྣམ་པ་ཀུན་ཏུ་གནོད་པ་བྱེད་པ་ཁོ་ན་ཡིན་པ། དེ་ལྟ་བུའི་ཉོན་མོངས་པ་དེ་དག་ལ་ཡང་མི་ཁྲོ་བར་གནས་སུ་བཅུག་ནས་བཟོད་པ་སྒོམ་པར་བྱེད་པ་དེ་ནི། བཟོད་པ་སྒོམ་པའི་གནས་མ་ཡིན་པ་ལ་བཟོད་པ་བྱེད་པ་ཡིན་པས་རྒྱལ་བ་སྲས་བཅས་ཀྱིས་ཤིན་ཏུ་སྨད་པའི་གནས་སུ་གྱུར་པ་ཡིན་ནོ། །

གལ་ཏེ་ལྷ་དང་ལྷ་མིན་རྣམས། །ཐམས་ཅད་བདག་ལ་དགྲར་ལངས་ཀྱང་། །དེ་དག་གིས་ཀྱང་མནར་མེད་པའི། །མེ་ནང་འཁྲིད་ཅིང་འཇུག་མི་ནུས། །ཞེས་པ་ནི། གནོད་ཚབས་ཆེ་བའི་དབང་དུ་བྱས་ན། གལ་ཏེ་ལྷའི་དབང་པོ་བརྒྱ་བྱིན་དང་ཚངས་པ་ལ་སོགས་པ། ལྷ་མ་ཡིན་གྱི་དབང་པོ་ཐགས་བཟང་རིས་ལ་སོགས་པ། མདོར་ན་འཇིག་རྟེན་གྱི་སྟོབས་ཆེན་དུ་གྲགས་པ་དེ་དག་ཐམས་ཅད་ཀྱིས་མགོ་བྱེད་ནས་བདག་གཅིག་པུའི་སྟེང་ལ་དགྲར་ལངས་སུ་ཟིན་ཀྱང་། དེ་དག་གིས་ཀྱང་ལུས་དང་ལོངས་སྤྱོད་ཙམ་ལ་གནོད་པ་བྱས་པའམ་སྲོག་ལ་གནོད་པ་ཙམ་མ་གཏོགས། སྐྱེ་བ་ཕྱི་མ་ལ་མནར་མེད་པའི་སེམས་ཅན་དམྱལ་བའི་མེའི་ནང་དུ་འཁྲིད་ཅིང་འཇུག་པ་ནི་བྱེད་མི་ནུས་པ་ཡིན་པ་ལ། 

ཉོན་མོངས་སྟོབས་ཆེན་དགྲ་འདིས་ནི། །གང་དང་ཕྲད་ན་རི་རབ་ཀྱང་། །ཐལ་བ་ཡང་ནི་མི་ལུས་པ། །དེར་བདག་སྐད་ཅིག་གཅིག་ལ་འདོར། །ཞེས་པ་ནི། ཞེ་སྡང་ལ་སོགས་པའི་ཉོན་མོངས་པ་ཤིན་ཏུ་སྟོབས་ཆེན་པོའི་དགྲ་བོ་འདི་དག་གིས་ནི་དམྱལ་བའི་མེ་གང་དང་ཕྲད་པ་ཡིན་ན་ཆེན་པོ་རིའི་རྒྱལ་པོ་རི་རབ་ཀྱང་ཐལ་བ་རྡུལ་ཕྲན་ཙམ་དུ་ཡང་ནི་མི་ལུས་པ་སྲེག་པར་བྱེད་པའི་བདག་ཉིད་ཅན། མནར་མེད་པའི་སེམས་ཅན་དམྱལ་བའི་མེའི་ནང་དེ་ལ་བདག་རང་ཉིད་ཀྱང་། བྱང་ཆུབ་སེམས་དཔའ་ལ་གནོད་སེམས་སྐྱེད་པ་ལྟ་བུ་ངན་པའི་སེམས་སྐད་ཅིག་མ་གཅིག་བསྐྱེད་པ་ཙམ་གྱི་སྒོ་ནས་ཀྱང་འདོར་བར་བྱེད་པ་དེ་འདྲའི་ཉེན་ཚབས་ཆེན་པོ་ཡིན་པར་གསུངས། 

བདག་གི་ཉོན་མོངས་དགྲ་བོ་གང་། །དུས་རིང་ཐོག་མཐའ་མེད་པ་ལྟར། །དགྲ་གཞན་ཀུན་ཀྱང་དེ་ལྟ་བུར། །ཡུན་རིང་ཐུབ་པ་མ་ཡིན་ནོ། །ཞེས་པ་ནི། གནོད་ཡུན་རིང་བའི་ཚུལ་ཡང་། བདག་གི་རྒྱུད་ན་ཡོད་པའི་ཉོན་མོངས་པ་འདོད་ཆགས་ལ་སོགས་པའི་དགྲ་བོ་གང་ཡིན་པ་དེ་ཉིད་ཀྱིས་དུས་རིང་པོ་སྟེ་ཚེ་རབས་འཁོར་བ་ཐོག་མ་མེད་པའི་དུས་ནས་ད་ལྟ་ལ་ཐུག་གི་བར་དུ་གནོད་པ་ཁོ་ན་བྱས་པ་ལྟར་དུ། འཇིག་རྟེན་གྱི་དགྲ་གཞན་ཀུན་གྱིས་ཀྱང་དེ་ལྟ་བུའི་དུས་རིང་པོ་སྟེ་སྐྱེ་བ་ནས་ཚེ་རབས་མང་པོའི་བར་དུ་གནོད་པ་བྱས་པ་ནི་ཐུབ་པ་མ་ཡིན་ནོ། །

མཐུན་པར་རིམ་གྲོ་བསྟེན་བྱས་ན། །ཐམས་ཅད་ཕན་དང་བདེ་བྱེད་ན། །ཉོན་མོངས་རྣམས་ནི་བསྟེན་བྱས་ན། །ཕྱིར་ཞིང་སྡུག་བསྔལ་གནོད་པ་བྱེད། །ཅེས་པ་ནི། དེ་ཡང་བསྟེན་པར་དཀའ་བའི་ཚུལ་ཡང༌། འཇིག་རྟེན་ཐ་མལ་པའི་དགྲ་བོ་ལྟ་བུ་ཡིན་ན་དེ་དག་གི་བློ་དང་མཐུན་པར་རིམ་གྲོ་བྱེད་དེ་བསྟེན་པར་བྱས་པའམ་ངོ་དགའ་དང་སྤྲེལ་ལད་སོགས་བྱས་པ་ཡིན་ན། མཐར་ནམ་ཞིག་ན་དེ་ཐམས་ཅད་རང་ལ་ཚུར་ཕན་པ་དང་བདེ་བ་སྒྲུབ་པར་བྱེད་པའི་གྲོགས་པོ་ལྟ་བུར་འགྱུར་སྲིད་པ་ཡིན་ན། འདོད་ཆགས་ལ་སོགས་པའི་ཉོན་མོངས་པ་རྣམས་ནི་ཇི་ཙམ་བསྟེན་པར་བྱས་པ་ཡིན་ན་ཕྱིར་ཞིང་སྟེ་སླར་ཡང་རང་ལ་ལུས་དང་སེམས་ལ་སྡུག་བསྔལ་བྱེད་པའི་སྒོ་ནས་གནོད་པ་བྱེད་པ་ཁོ་ན་མ་གཏོགས་ཕན་པ་དང་བདེ་བ་བྱས་པ་ནི་སྲིད་པ་ཡོད་པ་མ་ཡིན། 

དེ་ལྟར་ཡུན་རིང་རྒྱུན་ཆགས་དགྲར་གྱུར་པ། །གནོད་པའི་ཚོགས་རབ་འཕེལ་བའི་རྒྱུ་གཅིག་པུ། །བདག་གི་སྙིང་ལ་ངེས་པར་གནས་འཆའ་ན། །འཁོར་བར་འཇིགས་མེད་དགའ་བར་ག་ལ་འགྱུར། །ཞེས་པ་ནི། གོང་དུ་བཤད་པ་དེ་ལྟར་ཉོན་མོངས་པ་འདི་དག་ནི་དུས་ཡུན་རིང་པོ་ཚེ་རབས་ཐོག་མེད་ནས་ད་ལྟའི་བར་དུ་རྒྱུན་ཆགས་ཏེ་རྒྱུན་གཏན་ནས་མ་ཆད་པར་རང་ལ་གནོད་པ་ཁོ་ན་བྱེད་པའི་དགྲ་བོར་གྱུར་པ་ཡིན་པ། ལུས་དང་སེམས་ལ་གནོད་པའི་ཚོགས་ཏེ་སྡུག་བསྔལ་ཐམས་ཅད་གོང་ནས་གོང་དུ་རབ་ཏུ་འཕེལ་བར་བྱེད་པའི་རྒྱུ་གཅིག་པུར་གྱུར་པ།དེ་ལྟ་བུའི་བདག་ཉིད་དེ་ནི་བདག་གི་སྙིང་གི་ཁང་ཆེན་ལྟ་བུའི་ནང་ལ་ངེས་པར་ཏེ་རྣམ་པ་ཀུན་ཏུ་གནས་འཆའ་སྟེ་སྡོད་པའམ་གནས་པ་ཡིན་ན། ཁམས་གསུམ་འཁོར་བའི་གནས་མེའི་འོབས་དང་དུད་འགྲོའི་ཚང་ལྟ་བུ་འདི་ཉིད་ཀྱི་ནང་དུ་བདག་རང་ཉིད་སེམས་ལ་འཇིགས་པ་དང་དོག་པའམ་སྐྲག་པ་གཏན་ནས་མེད་པའི་སྒོ་ནས་དགའ་བར་བྱེད་པ་ག་ལ་འགྱུར་ཏེ་མི་འགྱུར་རོ་ཞེས་པའི་དོན་ནོ། །

འཁོར་བའི་བཙོན་རྭའི་སྲུང་མ་དམྱལ་སོགས་སུ། །གསོད་བྱེད་གཤེད་མར་གྱུར་པ་འདི་དག་ནི། །གལ་ཏེ་བློ་གནས་ཆགས་པའི་དྲྭ་བ་ན། །གནས་ན་བདག་ལ་བདེ་བ་ག་ལ་ཡོད། །ཅེས་པ་ནི། ཁམས་གསུམ་འཁོར་བ་འདི་ནི་རྒྱལ་པོ་སྡུག་པའི་བཙོན་ར་ལྟ་བུ་ཞིག་ཡིན་ལ། ཉོན་མོངས་པ་ཆགས་སོགས་དེ་དག་ཐམས་ཅད་ནི་བཙོན་མི་ཕྱི་ལ་མི་གཏོང་བའི་སྲུང་མ་བཙོན་སྲུང་ལྟ་བུ་ཞིག་ཡིན་པ་དང༌། ཡང་ཉོན་མོངས་པ་འདི་དག་ནི་དམྱལ་བ་ཡི་དྭགས་དུད་འགྲོ་སྟེ་ངན་སོང་གི་གནས་སུ་གསོད་པར་བྱེད་པའི་གསོད་བྱེད་ཀྱི་གཤེད་མར་གྱུར་པའང་ཡིན་པ་དེས་ན་གནོད་བྱེད་ཁོ་ན་ཉིད་དུ་ངེས་པས། ཆགས་སོགས་ཉོན་མོངས་པ་འདི་དག་ནི་གལ་ཏེ་བློ་གནས་ཆགས་པའི་དྲྭ་བ་ཞེས་པ་སྟེ་རང་གི་བློ་ཡི་གནས་སུ་སྟེ།  མདོར་ན་བདག་དང་བདག་གིར་མངོན་པར་ཞེན་ཅིང་ཆགས་པའི་དྲྭ་བའམ་གཟེབ་ན་དུས་དང་རྣམ་པ་ཀུན་ཏུ་གནས་ཡོད་ན། བདག་ལ་རང་དགར་བློ་བདེ་བག་ཕེབས་ཀྱི་སྒོ་ནས་འདུག་པའམ་བདེ་བ་ག་ལ་ཡོད་དེ་རྣམ་པ་ཀུན་ཏུ་མེད་དོ་ཞེས་པའི་དོན་ནོ། །

ཉོན་མོངས་སྤང་བའི་དཀའ་སྤྱད་བཟོད་པ། གཉིས་པ་ཉོན་མོངས་པ་སྤང་བའི་དཀའ་སྤྱད་བཟོད་པ་བསྟན་པ་ནི། དེ་ལྟར་ཇི་སྲིད་བདག་གི་དགྲ་འདི་མངོན་སུམ་དུ། །ངེས་པར་མ་བཅོམ་དེ་སྲིད་བདག་འདིར་བརྩོན་མི་འདོར། །རེ་ཞིག་གནོད་བྱེད་ཆུང་ངུ་ལ་ཡང་ཁྲོས་གྱུར་པ། །ང་རྒྱལ་བདོ་རྣམས་དེ་མ་བཅོམ་པར་གཉིད་མི་འོང་། །ཞེས་པ་ནི། གོང་དུ་བཤད་པ་དེ་ལྟར་དུས་ཇི་སྲིད་དུ་བདག་གི་དུས་དང་རྣམ་པ་ཀུན་ཏུ་དགྲ་བོར་གྱུར་པའི་ཉོན་མོངས་པ་ཆགས་སོགས་འདི་རྣམས་ཐམས་ཅད་མངོན་སུན་དུ་ངེས་པར་ཏེ་རྩ་བ་དྲུང་ནས་ཕྱུང་སྟེ་རགས་པ་མགོ་གནོན་ཙམ་མ་ཡིན་པ་ས་བོན་དང་བཅས་པ་ངེས་པར་བཅོམ་སྟེ་སྤོང་མ་ནུས་པ་དུས་དེ་སྲིད་དུ་ནི། བདག་རང་ཉིད་སྐབས་འདིར་བྱང་ཆུབ་སེམས་དཔའི་སེམས་བསྐྱེད་ཀྱི་ཉམས་ལེན་བསླབ་པར་བྱ་བ་དེ་རྣམས་ལ་བརྩོན་འགྲུས་བརྩམས་ཏེ་རྣམ་པ་ཀུན་ཏུ་འདོར་དུ་མི་རུང་། དེ་ཡང་འཇིག་རྟེན་ན་རེ་ཞིག་རང་ལ་ཚུར་གནོད་པ་བྱེད་པའི་གནོད་བྱེད་ཆུང་ངུ་ནོར་རྫས་ཕྲན་ཙམ་འཕྲོག་པ་ལྟ་བུའམ་ཅུང་ཟད་རྡུང་རྡེག་ལ་སོགས་པ་དང་། ཚིག་ངན་ཚིག་རྩུབ་སྨྲས་པ་ལྟ་བུ་སོགས་དེ་འདྲའི་གནོད་པ་བྱེད་པ་ཆུང་ངུ་ལ་ཡང་ཁོང་ཁྲོ་ཟ་བའམ་ཁྲོས་པར་གྱུར་པ་དེའི་སྒོ་ནས་ང་རྒྱལ་ལམ་ཁོང་ཁྲོ་དེ་གོང་ནས་གོང་དུ་འཕེལ་ཞིང་བདོ་བར་གྱུར་པའི་གང་ཟག་རྣམས་རང་ལ་གནོད་པ་བྱེད་མཁན་གྱི་གནོད་བྱེད་དེ་ལ་གནོད་ལན་མ་ཟིན་པར་རང་གི་འདོད་དོན་མ་འགྲུབ་ཀྱི་བར་དུ་ཉིན་མོ་སོས་དལ་དང་བློ་བདེ་པོ་མི་ཡོང་བ། མཚན་མོ་གཉིད་ཀྱང་མི་འོང་བའམ་གཉིད་མི་ཁུག་པ་ལྟ་བུར་གསུངས། 

རང་བཞིན་འཆི་བས་སྡུག་བསྔལ་གྱུར་པའི་ཉོན་མོངས་དག །གཡུལ་ངོར་དངར་ཚེ་ནན་གྱིས་གཞོམ་པར་འདོད་པ་ཡང་། །མདའ་མདུང་མཚོན་གྱིས་ཕོག་པའི་སྡུག་བསྔལ་ཁྱད་བསད་ནས། །དོན་མ་གྲུབ་པར་ཕྱིར་ཕྱོགས་འབྱེར་བར་མི་བྱེད་ན། །ཞེས་པ་ནི། ཐ་མལ་པའི་གནོད་བྱེད་ཀྱི་དགྲ་བོ་དེ་དག་ནི་རང་གིས་ཕ་མ་བསད་ཀྱང་རང་བཞིན་གྱི་སྒོ་ནས་འཆི་བདག་གིས་བསད་དེ་ནམ་ཞིག་ན་འཆི་བར་འགྱུར་བའི་སྒོ་ནས་ཤིན་ཏུ་སྡུག་བསྔལ་ཞིང་། དོན་ངོ་མ་ལ་སྙིང་རྗེ་སྐྱེ་བའི་གནས་སུ་གྱུར་པ་ཡིན་པས་ཉོན་མོངས་པ་སྟེ་ཐ་མལ་པའི་དགྲ་བོ་འདི་དག་ནི་ཉམས་དམན་པ་ཤིན་ཏུ་སྙིང་རྗེའི་གནས་སུ་གྱུར་པ་ཡ་ང་བ་དེ་འདྲ་ཞིག་ཡིན་པ་ལ། དེ་འདྲ་ངོས་མ་ཟིན་ནས་ད་དུང་དེ་དང་འགྲན་བསྡུར་གྱི་སྒོ་ནས་ཕན་ཚུན་གཡུལ་ངོར་ཏེ་འཐབ་ནས་གདོང་གཏད་ཀྱི་སྒོ་ནས་དཔུང་བསྒྲིགས་ཏེ་དངར་ཚེ་ཞེས་ཕན་ཚུན་དངོས་སུ་དམག་འཐབ་པ་ལྟ་བུ་དེ་འདྲའི་ཚེ་ན་ཡང་། དགྲ་བོ་དེ་ཉིད་ནན་གྱིས་ཏེ་རྩ་མེད་བྱས་ནས་གསོད་པ་དང༌། རྒྱུ་ནོར་འཕྲོག་པ། མཁར་གཤིག་པ་ལ་སོགས་པ་བྱེད་པར་འདོད་པའི་བསམ་པ་དང་བཅས་པའི་སྒོ་ནས། དེའི་སྐབས་ན་རང་ལ་ཚུར་གཡུལ་ངོར་ནས་མདའ་དང་མདུང་དང་རལ་གྲི་ལ་སོགས་པའི་མཚོན་ཆས་ཕོག་པས་ལུས་ལ་རྨ་དང་ཁྲག་ཐོན་པ་སོགས་སྡུག་བསྔལ་གང་དང་གང་བྱུང་ན། དེ་དག་ཐམས་ཅད་ཁྱད་དུ་བསད་པའི་སྒོ་ནས་དགྲ་བོ་དེ་བཅོམ་པའི་རང་གི་འདོད་དོན་དེ་མ་གྲུབ་ཀྱི་བར་དུ་ཚུར་ཕྱིར་ཕྱོགས་ཏེ་འབྱེར་བའམ་བྲོས་པར་མི་བྱེད་པར་སྡུག་བསྔལ་ལ་བཟོད་བསྲན་བྱེད་པ་དེ་འདྲ་ཡིན་ན། 

རྟག་ཏུ་སྡུག་བསྔལ་ཀུན་གྱི་རྒྱུར་གྱུར་པ། །རང་བཞིན་དགྲར་ངེས་གཞོམ་བརྩོན་བདག་ལ་དེང་། །སྡུག་བསྔལ་བརྒྱ་ཕྲག་རྒྱུར་གྱུར་གང་གིས་ཀྱང་། །ཡི་ཆད་སྒྱིད་ལུག་མི་འགྱུར་སྨོས་ཅི་དགོས། །ཞེས་པ་ནི། དུས་རྟག་ཏུ་སྐྱེ་བ་ནས་ཚེ་རབས་ཀུན་ཏུ་ལུས་དང་སེམས་ཀྱི་སྡུག་བསྔལ་ཀུན་གྱི་རྒྱུར་གྱུར་པ་ཉོན་མོངས་པ་རྩ་ཉོན་ཉེ་ཉོན་དེ་དག་ཐམས་ཅད་ནི་རང་གི་ངོ་བོ་རང་བཞིན་གྱི་སྒོ་ནས་རང་ལ་གནོད་པ་བྱེད་པའི་དགྲ་བོ་ཁོ་ན་ཡིན་པར་ངེས་པ་སྟེ། དཔེར་ན། མེའི་རང་བཞིན་ཚ་བ་ཡིན་པ་ལྟར། རང་ལ་གནོད་པ་བྱེད་པའི་རང་བཞིན་དགྲ་བོ་ཁོ་ན་ཉིད་དུ་ངེས་པས་ཆགས་སོགས་ཉོན་མོངས་པ་དེ་རྣམས་སྤངས་ཏེ་གཞོམ་པར་བྱེད་པའི་བརྩོན་འགྲུས་རྩོམ་པའི་གནས་སྐབས་ན་བདག་ལ་དེང་གི་དུས་སུའམ་དེ་དུས། སྡུག་བསྔལ་བརྒྱ་ཕྲག་རྒྱུར་གྱུར་གང་གིས་ཀྱང༌། །ཞེས་པ་སྟེ་དེ་ཡང་བཀྲེས་སྐོམ་དང་ཚ་གྲང་ལ་སོགས་པ་ལྟ་བུའི་ནད་དང་ན་ཚ་ལ་སོགས་པའི་སྡུག་བསྔལ་གང་དང་གང་བྱུང་པ་ཡིན་ན་ཡང་། དེ་དག་གིས་རང་བྱང་ཆུབ་སེམས་དཔའི་སེམས་བསྐྱེད་ཀྱི་ཉམས་ལེན་བསླབ་པ་ཉམས་སུ་ལེན་པར་བྱེད་པ་ལ་ཡི་ཆད་པའམ་སྒྱིད་ལུག་པར་མི་འགྱུར་བ་བརྩོན་འགྲུས་དྲག་པོའི་སྒོ་ནས་སྒྲུབ་དགོས་པ་ནི་ལྟ་སྨོས་ཀྱང་ཅི་ཞིག་དགོས་ཞེས་པའི་དོན་ནོ། །

དོན་མེད་དགྲ་ཡིས་རྨ་སྲོལ་བཏོད་པ་ཡང་། །ལུས་ལ་རྒྱུན་དང་འདྲ་བར་སྲེལ་བྱེད་ན། །དོན་ཆེན་སྒྲུབ་ཕྱིར་ཡང་དག་བརྩོན་གྱུར་པ། །བདག་ལ་སྡུག་བསྔལ་ཅི་ཕྱིར་གནོད་བྱེད་ཡིན། །ཞེས་པ་ནི། འཇིག་རྟེན་པ་རྣམས་རང་གི་དོན་གང་ཡང་སྒྲུབ་པ་མེད་པའི་དགྲ་ཡིས་རྨ་ཡི་སྲོལ་ལམ་རྨ་ཤུལ་འདྲ་གསར་པ་བཏོད་པ་སྟེ། མགོ་བོ་དང་གདོང་པའམ་ལུས་ཀྱི་མདུན་ཕྱོགས་ལྟ་བུ་ལ་དེ་འདྲ་གཅིག་བཏོད་པ་དེའི་རྗེས་ལྟ་བུ་རྨ་ཤུལ་འདྲ་ཡོད་ན། རང་ཉིད་མི་དཔའ་བོ་ཡིན་པའི་དཔའ་རྟགས་སུ་ངོམས་ནས་ལུས་ལ་གསེར་དངུལ་ལ་སོགས་པའི་རྒྱན་ཆ་དང་འདྲ་བར་སྲེལ་བའམ་འཆང་བ་ངོམས་པར་བྱེད་པ་ཡིན་ན། ཉོན་མོངས་པ་རྣམས་སྤོང་བར་བྱེད་པའི་རང་གཞན་གྱི་དོན་ཆེན་པོ་བསྒྲུབ་པར་བྱ་བའི་ཕྱིར་དུ་བྱང་ཆུབ་སེམས་དཔའི་སེམས་བསྐྱེད་ཀྱི་བསླབ་བྱ་ཉེས་སྤྱོད་སྡོམ་པ་དང༌། དགེ་བའི་ཆོས་སྡུད་པ་ལ་སོགས་པའི་བསླབ་པ་ལ་ཡང་དག་པ་བརྩོན་འགྲུས་རྩོམ་པའི་སྐབས་སུ་བདག་ལ་འཁྱགས་ལྟོགས་བཀྲེས་སྐོམ་མམ་ན་ཚ་ཟུག་གཟེར་ལྟ་བུ་དང་། གཞན་གྱིས་ཅུང་ཟད་དམའ་འབེབས་དང་ཚིག་ངན་ལ་སོགས་པས་གནོད་པའམ་སྡུག་བསྔལ་ཅི་དང་གང་བྱུང་པ་ཡིན་ན། དེ་རྒྱུ་མཚན་ཅིའི་ཕྱིར་ན་རང་ལ་གནོད་བྱེད་ཡིན་ཏེ་གནོད་བྱེད་ཀྱི་རང་བཞིན་མ་ཡིན་ལ། ངོ་མ་བྱས་ན་དེ་རྣམས་དགེ་བའི་མཐུན་རྐྱེན་ཡིན་པ་དང༌། སྡུག་བསྔལ་གྱི་ཕྱགས་མ་ཡིན་པ་དང༌། ངེས་འབྱུང་གི་སྐུལ་མ་ལྟ་བུ་ཡིན་པར་མོས་ཤིང་དང་དུ་བླངས་ནས་བཟོད་པ་སྒོམ་དགོས་པ་ཡིན་ཞེས་པའི་དོན་ནོ། །

ཉ་པ་གདོལ་པ་ཞིང་པ་ལ་སོགས་པ། །རང་གི་འཚོ་བ་ཙམ་ཞིག་སེམས་པ་ཡང་། །གྲང་དང་ཚ་ལ་སོགས་པའི་གནོད་བཟོད་ན། །འགྲོ་བ་བདེ་ཕྱིར་བདག་ལྟ་ཅིས་མི་བཟོད། །ཅེས་པ་ནི། འཇིག་རྟེན་ན་ཉ་གསོད་ནས་འཚོ་བ་སྐྱེལ་མཁན་ཉ་པ། མ་ཧེ་དང་གཡག་དང་ཕག་པ་ལ་སོགས་པ་གསོད་ནས་འཚོ་བ་སྐྱེལ་མཁན་གདོལ་པ། ཞིང་ཁའི་ནང་དུ་སོ་ནམ་གྱི་ལས་ཀ་བྱས་ནས་འཚོ་བ་སྐྱེལ་མཁན་ཞིང་པ། དེ་ལས་གཞན་པའི་བཟོ་ལས་དང་ཚོང་ལས་ལ་སོགས་པ་མདོར་ན་དེ་འདྲའི་ལས་ཀ་བྱེད་མཁན་དེ་རྣམས་ལ་གཞན་གྱི་དོན་ལྟ་བུ་གང་ཡང་སྒྲུབ་པར་གྱུར་པ་ནི་མེད་ལ། རང་རང་སོ་སོ་གཅིག་པུའམ་རང་གི་བཟའ་ཟླ་བུ་ཕྲུག་ལྟ་བུ་སོགས་དེ་ཙམ་གྱི་ཟས་གོས་འཚོ་བ་ཙམ་ཞིག་གི་དོན་ལ་སེམས་པའམ་བསམ་བློ་གཏོང་མཁན་དེ་དག་རྣམས་ཀྱིས་ཀྱང་། དགུན་གྱི་གྲང་བ་དང༌། དབྱར་གྱི་ཚ་བ་དང༌། ཟས་མེད་པའི་བཀྲེས་པ། བཏུང་བ་མེད་པའི་སྐོམ་པ།ན་ཚ་ཟུག་གཟེར་ལ་སོགས་པ་གང་དང་གང་བྱུང་པ་ཡིན་ན། དེ་འདྲའི་གནོད་པ་ཐམས་ཅད་ལ་བཟོད་བསྲན་བསྲན་བྱས་ནས། ཨུ་ཚུགས་ཀྱི་སྒོ་ནས་རང་རང་སོ་སོའི་ལས་དོན་དེ་ལ་རྣམ་པ་ཀུན་ཏུ་སྤྱོད་ནས་སྒྲུབ་པར་བྱེད་པ་ལྟ་བུ་དེ་ལྟར་ཡིན་ན། འགྲོ་བ་བདེ་ཕྱིར་བདག་ལྟ་ཅིས་མི་བཟོད། །ཅེས་པ་ནི། རང་གིས་ད་ལྟ་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པའི་བསླབ་བྱ་ཉམས་སུ་ལེན་པ་དེ་ནི་གཞན་འགྲོ་བ་སེམས་ཅན་རྣམས་གནས་སྐབས་དང་མཐར་ཐུག་ཀུན་ཏུ་ཕན་པ་དང་བདེ་བ་ལ་འགོད་པའི་ཕྱིར་དུ་ཡིན་པས། བདག་ལྟ་བུ་ཞིག་གིས་ཅུང་ཟད་དྲོ་གྲང་དང་བཀྲེས་སྐོམ་དང་། ན་ཚ་ཟུག་གཟེར་ལ་སོགས་པ་བྱུང་པ་ཡིན་ན་ཡང་དེ་དག་ཅིའིཕྱིར་ན་མི་བཟོད་དེ་བཟོད་པ་བསྒོམས་ནས་བྱང་ཆུབ་སེམས་དཔའི་བསླབ་བྱའི་ཉམས་ལེན་ལས་ཕྱིར་མི་ལྡོག་པ་ནན་ཏན་གྱི་སྒོ་ནས་བསྒྲུབ་པར་བྱ་འོས་ཞེས་པའི་དོན་ནོ། །

ཕྱོགས་བཅུ་ནམ་མཁའི་མཐས་གཏུགས་པའི། །འགྲོ་བ་ཉོན་མོངས་ལས་བསྒྲལ་བར། །དམ་བཅས་གང་ཚེ་བདག་ཉིད་ཀྱང་། །ཉོན་མོངས་རྣམས་ལས་མ་གྲོལ་བར། །ཞེས་པ་ནི། རང་གིས་ཐོག་མར་བྱང་ཆུབ་སེམས་བསྐྱེད་ཀྱི་སྡོམ་པ་ལེན་པའི་གནས་སྐབས་ན། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་དང༌། བླ་མ་དགེ་བའི་བཤེས་གཉེན་དང་བཅས་པ་ཚང་མ་དཔང་པོ་ལ་བཞག་ནས། དེ་དག་གི་དྲུང་དུ་ཤར་ལ་སོགས་པ་ཕྱོགས་བཅུའི་ནམ་མཁའི་མཐས་གཏུགས་པ་སྟེ་ནམ་མཁའ་དང་མཉམ་པའི་འགྲོ་བ་སེམས་ཅན་དེ་རྣམས་ཐམས་ཅད་ཆགས་སོགས་ཉོན་མོངས་པའི་སྒྲིབ་པ་ལས་བསྒྲལ་བར་དམ་བཅས་པ་གང་གི་ཚེ་ན། ངོ་མ་བྱས་ན་བདག་རང་ཉིད་ཀྱང་ཆགས་སོགས་ཉོན་མོངས་པ་དེ་རྣམས་ལས་མ་གྲོལ་བའི་གནས་སྐབས་ཡིན་ན། 

བདག་གི་ཚོད་ཀྱང་མི་ཤེས་པར། །སྨྲ་བ་ཇི་ལྟར་སྨྱོན་པ་མིན། །བདག་གི་ནུས་པའི་ཚོད་དེ་སྟོབས་དང་གཟི་བརྗིད་ཅི་ཙམ་ཡོད་པ་དེའི་ཚོད་དེ་ཡང་མ་ཤེས་པའི་སྒོ་ནས་རང་དགར་གཞན་སེམས་ཅན་རྣམས་འཁོར་བ་དང་ངན་སོང་གི་རྒྱུ་ཉོན་མོངས་པ་ལས་སྒྲོལ་བར་ཁས་བླངས་ཏེ་སྨྲ་བར་བྱེད་པ་དེ་ནི་ཇི་ལྟར་ན་ང་རང་སྨྱོན་པ་ཞིག་མ་ཡིན་ནམ་སྟེ་སྨྱོན་པའི་སྨྱོ་ཚིག་ཁ་བཅུས་ནས་བཤད་པ་ཡིན་པ་འདྲ་སྙམ་དུ་དྲན་པའམ་བསམ་པར་བྱ་ཞེས་པའི་དོན་ནོ། །

དེ་ལྟས་ཉོན་མོངས་གཞོམ་པ་ལ། །རྟག་ཏུ་ཕྱིར་མི་ལྡོག་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན། འོ་ན་རང་གིས་སྨྱོན་པས་སྨྲས་པ་ལྟ་བུ་ཆོ་མེད་པ་དེ་འདྲ་ཡིན་ན། ད་བྱང་ཆུབ་སེམས་དཔའི་བསླབ་བྱ་ལ་མ་བསླབས་ནས་བཞག་ན་རུང་བ་ཡིན་ནམ་ཞེ་ན། དེ་ནི་མ་ཡིན་ཏེ། རང་གིས་ཁས་བླངས་ཟིན་པ་དེ་ནི་ཚུལ་བཞིན་དུ་སྒྲུབ་དགོས་པ་ཡིན། དེས་ན་ཆགས་སོགས་ཀྱི་ཉོན་མོངས་པ་དེ་རྣམས་གཞོམ་པའམ་སྤོང་བར་བྱེད་པ་ལ་དུས་རྟག་ཏུ་ཕྱིར་མི་ལྡོག་པའམ་ཕྱི་བཤོལ་མི་བྱ་བར་ནན་ཏན་གྱི་ཚུལ་གྱི་སྒོ་ནས་སྒྲུབ་པའམ་འབད་པར་བྱ་དགོས་ཞེས་པའི་དོན་ནོ། །

ཉོན་མོངས་པ་ཇི་ལྟར་སྤོང་ཚུལ། གསུམ་པ་ཉོན་མོངས་པ་ཇི་ལྟར་སྤོང་བའི་སྤོང་ཚུལ་བསྟན་པ་ནི། འདི་ལ་བདག་གིས་ཞེན་བྱ་ཞིང༌། །འཁོན་དུ་བཟུང་ནས་གཡུལ་སྤྲད་དེ། །རྣམ་པ་དེ་འདྲའི་ཉོན་མོངས་པ། །ཉོན་མོངས་འཇོམས་བྱེད་མ་གཏོགས་སོ། །ཞེས་པ་ནི། འདི་ལ་ཞེས་པ་སྟེ་དེ་སྔ་རང་ཉིད་གང་དང་གང་ལ་གོམས་ཤིང་འབྲེལ་བ་ཡོད་པའི་ཉོན་མོངས་པའི་གཉེན་པོར་གྱུར་པའི་དགེ་བ་གང་དང་གང་ལ་བདག་གིས་ཡང་ནས་ཡང་དུ་ཞེན་པ་སྟེ་ཆགས་པར་བྱ་ཞིང་། ཚེ་རབས་ཐོག་མེད་ནས་ཉོན་མོངས་པ་རྣམས་ཀྱིས་རང་ལ་གནོད་པ་བྱེད་པའི་ཚུལ་དེ་རྣམས་ལ་སེམས་ཤིང་འཁོན་དུ་བཟུང་ནས། སྤང་བྱ་ཉོན་མོངས་དང་གཉེན་པོ་དགེ་བ་གཉིས་པོ་གཡུལ་སྤྲད་དེ་སྤང་གཉེན་འཐབ་སྟེ་ཕན་ཚུན་གཡུལ་སྤྲད་དགོས་པ་ཡིན། འོ་ན་གཉེན་པོ་ལ་ཞེན་ཆགས་དང༌། ཉོན་མོངས་པ་ལ་འཁོན་འཛིན་བྱེད་ན། དེ་གཉིས་ཆགས་སྡང་གི་རང་བཞིན་ཡིན་པས་ན་དེ་སྤང་བྱ་མ་ཡིན་ནམ་སྙམ་དུ་དྲན་ན། ལར་སྤྱིར་བཏང་གི་ཆགས་སྡང་གཉིས་པོ་དེ་སྤང་བྱ་ཡིན་ན་ཡང་། ད་ལྟ་ཉོན་མོངས་སྤོང་བར་བྱེད་པའི་གཉེན་པོ་དགེ་བ་ལ་ཞེན་ཆགས་དང་།སྤང་བྱ་ཉོན་མོངས་ལ་འཁོན་འཛིན་བྱེད་པ་དེ་རྣམ་པ་དེ་འདྲ་བའི་ཉོན་མོངས་པ་ནི་གང་ཟག་ལས་དང་པོ་པའི་གནས་སྐབས་ན་དེ་ཆགས་སོགས་ཀྱི་ཉོན་མོངས་འཇོམས་བྱེད་ཀྱི་གཉེན་པོའི་ཁོངས་སུ་གཏོགས་པ་ཡིན་པ་དང་། མཐར་ཐུག་ལ་དེ་སྤང་བྱ་ཡིན་ན་ཡང་། ད་ལྟ་གནས་སྐབས་རྒྱུད་ལ་བརྟེན་པར་བྱ་བ་ཡིན་པ་དེས་ན་སྤང་བྱ་ཉོན་མོངས་ཀྱི་ཁོངས་སུ་མ་གཏོགས་སོ་ཞེས་པའི་དོན་ནོ། །

བདག་ནི་བསྲེགས་ཏེ་བསད་གྱུར་ཏམ། །བདག་གི་མགོ་བོ་བཅད་ཀྱང་བླའི། །རྣམ་པ་ཀུན་ཏུ་ཉོན་མོངས་པའི། །དགྲ་ལ་འདུད་པར་མི་བྱའོ། །ཞེས་པ་ནི། བདག་ལ་གཞན་རྒྱལ་པོའམ་མི་དབང་ཆེན་ལྟ་བུས་བཙན་དབང་གི་སྒོ་ནས་ཁྱོད་ཉོན་མོངས་པ་སྤངས་ན་མེ་ཕུང་གི་ནང་དུ་བསྲེགས་ཏེ་དངོས་སུ་བསད་པ་ཉིད་དུ་གྱུར་ཏམ། ཡང་བདག་རང་གི་མགོའམ་སྐེ་བཅད་ཀྱི་ཡིན་ཟེར་ན་བཅད་ཀྱང་བླ་ཡི་སྟེ་རུང་གི །དེ་ལས་གཞན་དུ་རྣམ་པ་ཀུན་ཏུ་ཡང་ཉོན་མོངས་པའི་ཆགས་སོགས་ཀྱི་དགྲ་བོ་ལ་ནི་སྲོག་དང་བསྡོས་ཏེ་དུས་ནམ་གྱི་ཚེ་ཡང་འདུད་པར་རམ་རང་གི་རྒྱུད་ལ་བརྟེན་པར་མི་བྱའོ་སྙམ་དུ་བློ་ཐག་རྦད་བཅད་ཀྱི་སྒོ་ནས་ཉོན་མོངས་སྤང་བ་ལ་འཇུག་དགོས་པ་ཡིན་ཞེས་པའི་དོན་ནོ། །

ཐ་མལ་དགྲ་བོ་ཡུལ་ནས་ཕྱུང་ཡང་ནི། །ཡུལ་གཞན་དག་ཏུ་གནས་ཤིང་ཡོངས་བཟུང་ནས། །ནུས་པ་བརྟས་ནས་དེ་ནས་ཕྱིར་ལྡོག་གི །ཉོན་མོངས་དགྲ་ཚུལ་དེ་དང་འདྲ་མ་ཡིན། །ཞེས་པ་ནི། ཉོན་མོངས་པ་དེ་ད་ལྟ་ལན་ཅིག་སྤངས་ཀྱང་སླར་ལྡོག་ན་ཅི་བྱ་ཞེ་ན། དེ་ནི་སླར་ལྡོག་མི་རུང་སྟེ། འཇིག་རྟེན་ཐ་མལ་པའི་དགྲ་བོ་ལྟ་བུ་དེ་འདྲ་གཅིག་ཡིན་ན། དེ་ད་ལྟ་གནས་སྐབས་རང་དང་སྟོབས་ཆེ་ཆུང་དང་། དཔུང་མང་ཉུང་གི་སྒོ་ནས་ཁོ་བསྡད་མ་བཅུག་ཅིང་ཡུལ་ནས་ཕྱུངས་ཏེ་བཏོན་ནས་ཕུད་པ་ཡིན་ན་ཡང་ནི། དགྲ་བོ་དེ་ཡུལ་གཞན་དག་གཅིག་ཏུ་སོང་སྟེ་གནས་ཤིང་ས་ཆའམ་ཡུལ་ལུང་དེ་ཡོངས་སུ་བདག་ཏུ་བཟུང་ནས། ཡང་ཁོ་རང་གི་གྲོགས་དང་། དཔུང་ལྟ་བུ་དེ་འདྲ་མང་པོ་འཚོལ་ནས་རང་ལ་ཚུར་གནོད་བྱེད་ཀྱི་ནུས་པའམ་སྟོབས་རྒྱས་ནས་སམ་བརྟས་ནས་བྱུང་ན། དེ་ནས་སླར་ཡང་རང་ལ་ཚུར་དགྲ་ལན་ནམ་གནོད་ལན་གྱི་སྒོ་ནས་སྲོག་དང་ལོངས་སྤྱོད་ལ་གནོད་པ་ཆེན་པོ་བྱེད་པར་ཕྱིར་ལྡོག་གི །ཉོན་མོངས་པ་ཆགས་སོགས་ཀྱི་དགྲ་བོའི་ཚུལ་ནི་དེ་དང་རྣམ་པ་ཀུན་ཏུ་འདྲ་བ་མ་ཡིན་ཏེ། གཉེན་པོ་བདག་མེད་རྟོགས་པའི་ཤེས་རབ་ཀྱིས་ལན་ཅིག་སྤངས་ཟིན་ན། དེ་ནས་སླར་ལྡོག་མི་སྲིད་པ་ཡིན་པར་གསུངས།

ཉོན་མོངས་ཉོན་མོངས་ཤེས་རབ་མིག་གིས་སྤང་། །བདག་ཡིད་ལས་བསལ་གང་དུ་འགྲོ་བར་འགྱུར། །གང་དུ་གནས་ནས་བདག་གནོད་བྱ་ཕྱིར་འོང་། །བློ་ཞན་བདག་ལ་བརྩོན་པ་མེད་པར་ཟད། །ཅེས་པ་ནི། འོ་ན་ཆགས་སོགས་ཉོན་མོངས་པ་དེ་དག་སྤང་བྱའི་གཉེན་པོའམ་ཐབས་མེད་པའི་ཕྱིར་བསམ་ན་དེ་ཡང་མ་ཡིན་ཏེ། སྤང་བྱའི་གཉེན་པོ་ཡོད་པ་ནི།ཆགས་སྡང་ལ་སོགས་པའི་ཉོན་མོངས་པ་དེ་དག་ནི་བརྟགས་ཤིང་དཔྱད་ན་རང་གི་ངོ་བོ་རང་བཞིན་གང་ཡང་མེད་པ་ཡིན་པས་ན་ཉོན་མོངས་པ་སྟེ་ཞེས། ལྦུ་བ་ལྟ་བུ་གསོག་གསོབ་སྙིང་པོ་མེད་པ་སེམས་རྣམ་པར་རྟོག་པའི་རང་བཞིན་ཙམ་ཡིན་པས། བདག་མེད་རྟོགས་པའི་ཤེས་རབ་ཀྱི་མིག་གིས་བལྟས་ཏེ་སྤོང་བ་ཡིན་ན་སྤོང་ནུས་ཏེ། དཔེར་ན། མུན་ཁང་གི་ནང་དུ་ཉི་མ་ཤར་བ་ན་མུན་པ་ཐམས་ཅད་གར་སོང་མེད་པར་གྱུར་པའི་དཔེ་དེ་བཞིན་དུ། བདག་གི་ཡིད་དམ་སེམས་འདི་ཉིད་ལས་ཉོན་མོངས་པ་དེ་དག་བསལ་ཟིན་པའི་རྗེས་སུ་ཡུལ་གང་དུ་འགྲོ་བར་འགྱུར་ཏེ། གང་དུ་འགྲོ་བའི་གནས་སམ་ཡུལ་ཡང་ཡོད་པ་མ་ཡིན། གང་དུ་གནས་ནས་བདག་གནོད་བྱ་ཕྱིར་འོང༌། །ཞེས་པ་ནི། ཡུལ་གང་དུ་ཉོན་མོངས་པ་དེ་དག་གནས་ནས་སླར་ཡང་བདག་རང་ལ་གནོད་པ་བྱ་བའི་ཕྱིར་དུ་ཚུར་འོང་བ་ནི་ཡོད་པ་མ་ཡིན་ལ། དེ་སྔ་ཕན་ཆད་ནས་རང་ཉིད་ཀྱི་བློ་གྲོས་ཏེ་ཤེས་རབ་མེད་ནས་གཏི་མུག་གིས་འཐོམས་ནས་ཤིན་ཏུ་ཞན་པས་ན་བདག་ལ་ཉོན་མོངས་པ་སྤོང་བར་བྱེད་པའི་གཉེན་པོ་དགེ་བ་ལ་བརྩོན་པ་མེད་པ་ཙམ་དུ་ཟད། གཉེན་པོ་དགེ་བ་བརྩོན་པ་ཡིན་ན་འདི་སྤོང་ནུས་ཞེས་པའི་དོན་ནོ། །

ཉོན་མོངས་རྣམས་ནི་ཡུལ་ན་མི་གནས་དབང་ཚོགས་ལ་མིན་བར་ནའང་མིན། །དེ་ལས་གཞན་ནའང་མིན་ན་དེ་དག་གར་གནས་འགྲོ་བ་ཀུན་གནོད་བྱེད། །འདི་ནི་སྒྱུ་འདྲ་དེ་ཕྱིར་སྙིང་ལ་འཇིགས་སྤོངས་ཤེས་ཕྱིར་བརྩོན་པ་བསྟེན། །ཞེས་པ་ནི། ཆགས་སྡང་ལ་སོགས་པའི་ཉོན་མོངས་པ་དེ་རྣམས་ག་བར་གནས་པ་ཤེས་རབ་ཀྱི་མིག་གིས་བལྟས་ཤིང་བཙལ་ཏེ་ཉུལ་བ་ཡིན་ན། ཡུལ་གཟུགས་དང་སྒྲ་དང་དྲི་དང་རོ་དང་རེག་བྱ་ལྟ་བུའི་ཡུལ་ལྔ་ན་ཉོན་མོངས་དེ་རྣམས་མི་གནས་ལ། དེ་ཡང་ཡུལ་ལ་གནས་ན་ཡུལ་དེ་གང་ཟག་སེམས་ཅན་གཞན་དང་གཞན་གྱིའང་ཡུལ་དུ་བྱེད་དེ་མཐོང་བ་དང་ཐོས་པ་སོགས་ཡོད་ན། དེ་ཐམས་ཅད་ལ་ཉོན་མོངས་པ་ཆགས་སོགས་མི་སྐྱེ་བས་ན་ཡུལ་གྱི་སྟེང་ན་ཡང་མི་གནས་ལ། འོ་ན་ང་རང་རང་ཉིད་ཀྱི་མིག་དང་རྣ་བ་ལ་སོགས་པའི་དབང་པོ་དང༌། མིག་གི་རྣམ་པར་ཤེས་པ་དང་རྣ་བའི་རྣམ་པར་ཤེས་པ་ལ་སོགས་པའི་དབང་པོའི་ཤེས་པ་ལ་སོགས་པ་ཚོགས་པའི་ཐོག་ལ་གནས་པ་ཡིན་ནམ་ཞེ་ན། དེ་ཡང་གནས་པ་མིན་ཏེ། གནས་སྐབས་ཐམས་ཅད་དུ་ཉོན་མོངས་པ་སྐྱེ་བ་ཡོད་པ་མ་ཡིན་པའི་ཕྱིར། འོ་ན་མིག་སོགས་ཀྱི་དབང་པོ་དང༌། གཟུགས་སོགས་ཀྱི་ཡུལ་གཉིས་ཀྱི་བར་ལམ་དེ་ན་ཉོན་མོངས་པ་དེ་རྣམས་གནས་པ་ཡིན་ནམ་ཞེ་ན། ནམ་མཁའ་བར་སྣང་སྟོང་པའི་རང་བཞིན་ཡིན་པས་ཉོན་མོངས་པ་དེ་རྣམས་མཐོང་རྒྱུ་ཚོར་རྒྱུ་གང་ཡང་ཡོད་པ་མ་ཡིན་པས་དེ་ནའང་ཡོད་པ་མ་ཡིན་ཏེ། དཔེར་ན། འདོད་ཆགས་དང་ཞེ་སྡང་ལྟ་བུ་རེ་རེ་སྐྱེས་པའི་གནས་སྐབས་ན། ག་ལེ་དེའི་ངོ་བོ་ལ་བལྟས་ཏེ་ཁོ་ག་བར་གནས་འདུག །ང་ཡི་མགོ་དང་གཟུགས་དང་ལག་པ་དང༌། ཕྱིའི་པགས་པ་དང༌། ནང་གི་ཤ་དང་།རུས་པའི་ནང་གི་རྐང་དང༌། ལྟོ་བའི་ནང་ལོང་ཀ་དང་། རྒྱུ་མ་ལ་སོགས་པའི་ནང་ངམ་གང་དུ་གནས་འདུག་ཅེས་བཙལ་ཏེ་ཉུལ་པ་ཡིན་ན་དེ་མི་རྙེད། དེས་ན་དེ་ལས་གཞན་ནའང་གང་དུ་ཡང་གནས་པ་ཡོད་པ་མིན་ན། ཉོན་མོངས་པ་ཆགས་སོགས་འདི་དག་ཐམས་ཅད་གནས་སའི་ཡུལ་གར་གནས་ནས་ཏེ། འགྲོ་བ་སེམས་ཅན་རྣམས་ལ་དུས་དང་རྣམ་པ་ཀུན་ཏུ་གནོད་པ་བྱེད་པ་སྟེ་དོན་ངོ་མ་བྱས་ན་ངོ་བོ་ཡང་མེད་ལ། དེ་གནས་སའི་ཡུལ་ཡང་མེད་ལ། འགྲོ་བ་ཡང་མེད་ལ། འོང་བ་ཡང་མེད་པ་དེ་འདྲ་ཡིན་ན། ཉོན་མོངས་པ་འདི་དག་ནི་སྒྱུ་མ་མཁན་གྱི་སྔགས་དང་སྨན་དང་ཆ་རྐྱེན་ཅུང་ཟད་དེ་འདྲ་ལ་བརྟེན་ནས་འཁྲུལ་བའི་རྟ་དང་གླང་པོ། དམག་དང་ཤིང་རྟ་ལ་སོགས་པ་སྣང་བ་དཔེ་དེ་དང་འདྲ་བ་ཡིན་པ་རྒྱུ་མཚན་དེ་ཉིད་ཀྱི་ཕྱིར་ན། ངས་སྤོང་མི་ནུས་སོ་སྙམ་པའི་རང་གི་སྙིང་ལ་འཇིགས་པ་དང་དཔའ་ཞུམ་པའམ་སྐྲགས་པ་དེ་ཐམས་ཅད་སྤངས་ཏེ། ཉོན་མོངས་པ་ཆགས་སོགས་དེ་དག་གི་རང་གི་ངོ་བོ་རང་བཞིན་གནས་ཚུལ་ལྟ་བུ་དེ་ཤེས་པར་བྱ་བའི་ཆེད་དུ་ཐོས་པ་དང་བསམ་པ་ལ་སོགས་པའི་དགེ་བའི་ཆོས་ལ་བརྩོན་འགྲུས་བྱས་ནས་བརྩོན་པ་བསྟེན་པར་བྱ་དགོས་པ་ཡིན་ཞེས་པའི་དོན་ནོ། །

དོན་མེད་ཉིད་དུ་བདག་ལ་དམྱལ་སོགས་རྣམས་སུ་ཅི་སྟེ་གནོད་པ་བྱེད། །དེ་ལྟར་རྣམ་བསམས་ཇི་སྐད་བཤད་པ་ཡི། །བསླབ་པ་སྒྲུབ་པའི་ཆེད་དུ་འབད་པར་བྱ། །ཞེས་པ་ནི།  ཉོན་མོངས་པའི་ངོ་བོ་རང་བཞིན་ཤེས་པར་བྱ་བའི་ཆེད་དུ་ཐོས་བསམ་ལ་བརྩོན་དགོས་རྒྱུ་ཡིན་པ་ལ། དེ་ལྟར་མི་བརྩོན་པར་དོན་མེད་པ་ཉིད་དུ་ཞེས་ཉོན་མོངས་པ་དེ་དག་ལ་དོན་དང་ངོ་བོའམ་རང་བཞིན་གང་ཡང་གྲུབ་པ་མེད་བཞིན་དུ་རང་དགར་བདག་རང་ཉིད་ལ་དམྱལ་བ་སོགས་སུ། ཞེས་ཉོན་མོངས་པས་ཀུན་ནས་བསླངས་པའི་མི་དགེ་བའི་ལས་བསགས་ཏེ་ལས་ཀྱི་འབྲས་བུ་ལ་དམྱལ་བ་དང་ཡི་དྭགས། དུད་འགྲོའི་གནས་རྣམས་སུ་ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་མང་པོ་མྱོང་སྟེ་ཅི་སྟེ་ན་གནོད་པ་བྱེད་དུ་འཇུག་སྟེ་གནོད་པ་བྱེད་དུ་རྣམ་པ་ཀུན་ཏུ་འཇུག་མི་རིགས་སོ། །དེ་སྔ་ཕན་ཆད་ཉོན་མོངས་པའི་ངོ་བོའི་གནས་ཚུལ་དེ་བརྟག་དཔྱད་མ་བྱས་ཤིང་དེ་མ་མཐོང་ནས་རང་ལ་རང་དགར་གནོད་པ་བྱེད་པ་ཡིན་པ་ལ། ཉོན་མོངས་པའི་ངོ་བོ་རང་བཞིན་མེད་པ་ཡིན་ལ། ཉོན་མོངས་པས་རང་ལ་དོན་མེད་ཀྱི་སྒོ་ནས་གནོད་པ་བྱེད་དུ་འཇུག་ཏུ་བཅུག་མི་རུང་ཞེས་པའི་དོན་ནོ། །དེ་ལྟར་ན་བག་ཡོད་ཀྱི་ལེའུའི་གཞུང་གི་བརྗོད་བྱ་བསྒྲུབ་བྱ་བསླབ་པ་ལ་བསམ་ནས་བག་ཡོད་བྱ་བའི་ཚུལ། རྟེན་དལ་འབྱོར་ལ་བསམ་ནས་བག་ཡོད་བྱ་བའི་ཚུལ། སྤང་བྱ་ཉོན་མོངས་ལ་བསམ་སྟེ་བག་ཡོད་བྱ་བའི་ཚུལ་དེ་རྣམས་ཀྱི་རྣམ་པའམ་ངོ་བོ་ལ་བསམ་གཞིག་ཡང་ནས་ཡང་དུ་བྱེད་དེ། ཇི་སྐད་བཤད་པ་ཡི་བསླབ་པ་དེ་རྣམས་བསྒྲུབ་པར་བྱ་བའམ་ཉམས་སུ་བླང་བར་བྱ་བའི་ཆེད་དུ་འབད་པར་བྱ་དགོས་ཞེས་པའི་དོན་ནོ། །

སྨན་པའི་ངག་མ་ཉན་ན་སྨན་དག་གིས། །བཅོས་དགོས་ནད་པ་སོས་པ་ག་ལ་ཡོད། །ཅེས་པ་ནི། དེ་ཚུལ་བཞིན་དུ་སྒྲུབ་པར་ཉམས་ལེན་ལ་འཇུག་དགོས་པ་ཡིན་ཏེ། ཤེས་པ་ཙམ་གྱིས་མི་ཕན། ཤེས་པའི་རྗེས་སུ་ཉམས་ལེན་གྱི་སྒོ་ནས་བསྒྲུབ་པར་བྱ། དཔེར་ན། ནད་པ་རླུང་མཁྲིས་བད་ཀན་སོགས་ཀྱི་ནད་ཀྱིས་མནར་བའི་སྐབས་ན་སྨན་པ་བསྟེན་ནས། སྨན་པས་ཟས་དང་སྤྱོད་ལམ་དང་སྨན་བསྟེན་དགོས་མིན་ཇི་ལྟར་བཤད་པ་བཞིན་དུ་ནད་པ་དེས་སྨན་པའི་ངག་དེ་ཉན་ནས་ཟས་དང་སྤྱོད་ལམ་དང་སྨན་བསྟེན་པ་ལ་འཇུག་དགོས་ཀྱི། སྨན་པའི་ངག་དེ་མ་ཉན་ན་ནད་པ་དེ་སོས་པར་གྱུར་པ་ག་ལ་ཡོད་དེ་ཡོད་པ་མ་ཡིན་པའི་དཔེ་དེ་བཞིན་དུ། བག་ཡོད་ཀྱི་ལེའུའི་གཞུང་ནས་བསྟན་པའི་བསླབ་བྱ་དེ་རྣམས་ཚུལ་བཞིན་དུ་སྒྲུབ་པ་ཉམས་ལེན་གྱི་སྒོ་ནས་ཉམས་སུ་ལེན་དགོས་པ་ཡིན་གྱི། ཞི་བ་ལྷ་ཁོང་གིས་བཤད་པ་ཙམ་གྱིས་ཕན་ཐོགས་པར་ག་ལ་ཡོད་དེ་མེད། དེས་ན་ཚུལ་བཞིན་དུ་ཉམས་ལེན་བྱེད་དགོས་ཞེས་པའི་དོན་ནོ། ། ལེའུའི་གཞུང་བསྟན་ཟིན་ནས། གཉིས་པ། ལེའུའི་མཚན་སྨོས་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བག་ཡོད་བསྟན་པ་ཞེས་བྱ་བ་སྟེ་ལེའུ་བཞི་པའོ།། །།

 ལེའུ་ལྔ་བ། ལུས་སེམས་ཀྱི་གནས་སྐབས་ལ་ཡང་ཡང་བརྟག་པ་ཤེས་བཞིན་གྱི་ལེའུ། གཉིས་པ་ལུས་སེམས་ཀྱི་གནས་སྐབས་ལ་ཡང་ཡང་བརྟག་པ་ཤེས་བཞིན་གྱི་ལེའུ་ལ་གཉིས་ཏེ། ལེའུའི་གཞུང་དང་། ལེའུའི་མཚན་ནོ། །དང་པོ་ལ་བཞི། བསླབ་པ་སྲུང་བའི་ཐབས་སུ་སེམས་སྲུང་བ་དང༌། སེམས་སྲུང་བའི་ཐབས་སུ་དྲན་ཤེས་བསྟེན་པ། དྲན་ཤེས་དང་ལྡན་པའི་སྒོ་ནས་སེམས་སྦྱོང་གི་སྤྱོད་པ་ལ་བསླབ་བའི་ཚུལ། སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པའོ། །

བསླབ་པ་སྲུང་བའི་ཐབས་སུ་སེམས་སྲུང་བ། མདོར་བསྟན། དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། བསླབ་པ་བསྲུང་བར་འདོད་པ་ཡིས། །རབ་ཏུ་བསྒྲིམས་ནས་སེམས་བསྲུང་སྟེ། །སེམས་འདི་བསྲུང་བར་མ་བྱས་ན། །བསླབ་པ་བསྲུང་བར་ཡོང་མི་ནུས། །ཞེས་པ་ནི། དེ་ཡང་ཚུལ་ཁྲིམས་ཀྱི་བསླབ་པ་དང་། ཏིང་ངེ་འཛིན་གྱི་བསླབ་པ། ཤེས་རབ་ཀྱི་བསླབ་པ་དེ་གསུམ་མམ། དེ་དང་ངོ་བོ་གཅིག་པའི་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པའི་བསླབ་པར་བྱ་བ་ཉེས་སྤྱོད་སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་གྱི་བསླབ་པ་དེ་ལྟ་བུ་བསྲུང་བར་འདོད་པ་ཡིས། གང་ཟག་དེ་ཉིད་ཀྱིས་དྲན་པ་དང་ཤེས་བཞིན་གྱི་སྒོ་ནས་རབ་ཏུ་བསྒྲིམས་ནས་རང་གི་སེམས་དེ་ཉིད་ཉོན་མོངས་པས་རྣམ་པར་གཡེང་བ་ལས་བསྲུང་བར་བྱ་སྟེ། རང་གི་སེམས་འདི་ཉིད་ཉོན་མོངས་པའི་རྣམ་པར་རྟོག་པ་ལས་སྲུང་བར་མ་བྱས་ན། བསླབ་པ་དེ་ཉིད་བསྲུང་བར་ཡོང་སྟེ་ངེས་པར་མི་ནུས་སོ་ཞེས་པའི་དོན་ནོ། །

རྒྱས་བཤད། གཉིས་པ་རྒྱས་པར་བཤད་པ་ལ་གསུམ། གནོད་པ་ཐམས་ཅད་སེམས་ལས་བྱུང་པའི་ཚུལ་དང་། དགེ་བ་ཐམས་ཅད་སེམས་ལས་བྱུང་པའི་ཚུལ། དེས་ན་ངེས་པར་དུ་སེམས་སྲུང་དགོས་པར་འདོམས་པའོ། །

གནོད་པ་ཐམས་ཅད་སེམས་ལས་བྱུང་ཚུལ། དང་པོ་ནི། སེམས་ཀྱི་གླང་པོ་ཡན་བཏང་བས། །མནར་མེད་གནོད་པ་བྱེད་པ་ལྟར། །གླང་ཆེན་མ་ཐུལ་མྱོས་པ་ཡིས། །འདི་ན་དེ་འདྲའི་གནོད་མི་བྱེད། །ཅེས་པ་ནི། རང་གི་སེམས་འདི་ཉིད་ནི་གླང་པོ་ཆེ་འདུལ་སྦྱོང་གིས་མ་གདུལ་བ་ཡན་གར་བཏང་བ་ལྟ་བུ་སྟེ་འདས་པའི་ཡུལ་གྱི་རྗེས་སུ་སྤྱོད། མ་འོངས་པའི་ཡུལ་གྱི་མདུན་བསུ། ད་ལྟ་བའི་ཡུལ་གྱི་ཐོག་ཏུ་རྒྱ་ཡན་དུ་བཏང་བར་བྱས་པས་སྲོག་གཅོད་པ་ལ་སོགས་པའི་ལས་ངན་པ་བསགས་ཏེ་སྐྱེ་བ་ཕྱི་མ་ལ་མནར་མེད་པའི་སེམས་ཅན་དམྱལ་བའི་གནས་སུ་དམྱལ་བའི་མེས་བསྲེགས་པ་ལ་སོགས་པས་གནོད་པ་བྱེད་པ་ལྟར་དུ། གཡུལ་ངོ་ལ་སྤྱོད་པའི་གླང་པོ་ཆེ་མ་ཐུལ་བ་རྒུན་འབྲུམ་གྱི་ཆང་གིས་མྱོས་པ་ཡིས་སྣའི་རྩེ་མོ་ལ་མཚོན་ཆའི་འཁོར་ལོ་བཏགས་ཏེ་དགྲའི་གཡུལ་དུ་བཏང་བར་བྱས་པས། དགྲ་བོའི་ཕྱོགས་ཀྱིས་གྲོང་དང་གྲོང་ཁྱེར་འཇིག་པ་དང་། མི་གསོད་པ་ལ་སོགས་པའི་ཉེས་ཚབས་ཆེན་པོ་བྱས་པ་ཡིན་ན་ཡང་། མིའི་ཡུལ་འདི་ན་དམྱལ་བའི་གནས་སུ་བཙོ་སྲེག་བྱེད་པ་ལ་སོགས་པ་དེ་འདྲ་བའི་གནོད་པ་དེ་ནི་རྣམ་པ་ཀུན་ཏུ་བྱེད་པ་མ་ཡིན་ནོ། །

ཀུན་ནས་དྲན་པའི་ཐག་པ་ཡིས། །སེམས་ཀྱི་གླང་པོ་དམ་བཏགས་ན། །འཇིགས་པ་ཐམས་ཅད་མེད་འགྱུར་ཞིང༌། །དགེ་བ་ཐམས་ཅད་ལག་ཏུ་འོང༌། །ཞེས་པ་ནི། ལུས་དང་ངག་དང་ཡིད་ཀྱི་སྒོ་ནས་བླང་བྱ་དགེ་བ་དང༌། དོར་བྱ་མི་དགེ་བའི་གནས་དེ་རྣམས་རྣམ་པ་ཀུན་ཏུ་མི་བརྗེད་པའི་དྲན་པ་ཐག་པ་ལྟ་བུ་ཡིས་འདོད་ཡོན་གྱིས་མྱོས་པའི་སེམས་ཀྱི་གླང་པོ་ཆེ་དེ་ཉིད། འདུས་བྱས་ཐམས་ཅད་མི་རྟག་པ། ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་སྟོང་ཞིང་བདག་མེད་པ། མྱ་ངན་ལས་འདས་པ་ནི་ཞི་ཞིང་བདེ་བ་སྟེ། དེ་དག་ཚུལ་བཞིན་དུ་ཡིད་ལ་བྱེད་པ་ཀ་བ་ལྟ་བུ་དེ་ཉིད་ལ་དམ་པོ་ཉིད་དུ་བཏགས་པར་བྱས་ན། ཚེ་འདི་དང་སྐྱེ་བ་ཕྱི་མའི་འཇིགས་པ་དང་སྡུག་བསྔལ་དེ་དག་ཐམས་ཅད་མེད་པར་འགྱུར་ཞིང་། དེ་ནས་རང་དང་གཞན་ལ་ཕན་པར་འགྱུར་བའི་དགེ་བ་དེ་དག་ཐམས་ཅད་ཀྱང་ལག་ཏུ་འོང་སྟེ་མཐར་ཕྱིན་པ་འགྲུབ་པར་འགྱུར་རོ་ཞེས་པའི་དོན་ནོ། །

སྟག་དང་སེང་གེ་གླང་ཆེན་དྲེད། །སྦྲུལ་དང་དགྲ་རྣམས་ཐམས་ཅད་དང༌། །སེམས་ཅན་དམྱལ་བའི་སྲུང་མ་དང་། །བྱད་མ་དེ་བཞིན་སྲིན་པོ་རྣམས། །ཞེས་པ་ནི། ཚེ་འདིའི་འཇིགས་པའི་དབང་དུ་བྱས་ན། གཅན་གཟན་སྟག་དང་སེང་གེ་དང་གླང་པོ་ཆེ་དང་དྲེད་མོ་དང༌། དུད་འགྲོ་དང་དགྲ་བོ་དེ་རྣམས་ཐམས་ཅད་དང་། ཚེ་ཕྱི་མའི་འཇིགས་པ་ནི་སེམས་ཅན་དམྱལ་བ་པ་རྣམས་ཀྱི་སྲུང་མ་གཤིན་རྗེ་ཡི་སྐྱེས་བུ་དེ་ཐམས་ཅད་དང༌། ཡང་ཚེ་འདི་དང་སྐྱེ་བ་ཕྱི་མ་གཉིས་ཀའི་འཇིགས་པར་གྱུར་པ་ཕ་རོལ་གྱིས་མཐུ་བོ་ཆེ་བྱེད་པ་སོགས་བྱད་མ་དང༌། དེ་བཞིན་དུ་འདྲེ་དང་སྲིན་པོ། བཙན་དང་རྒྱལ་འགོང་ལ་སོགས་པ་དེ་ཐམས་ཅད་ཀྱང་། 

སེམས་འདི་གཅིག་པུ་བཏགས་པ་ཡིས། །དེ་དག་ཐམས་ཅད་བཏགས་པར་འགྱུར། །ཞེས་པ་ནི། རང་གི་སེམས་འདི་ཉིད་གཅིག་པུ་དགེ་བའི་དམིགས་པ་ལ་ཚུལ་བཞིན་དུ་དྲན་པ་དང་ཤེས་བཞིན་གྱིས་བཏགས་པར་བྱེད་པ་ཡིས། ཚེ་འདི་དང་སྐྱེ་བ་ཕྱི་མའི་གནོད་པ་དེ་དག་ཐམས་ཅད་དམ་ལ་བཏགས་པ་ཉིད་དུ་འགྱུར། 

སེམས་འདི་གཅིག་པུ་བཏུལ་བས་ན། །དེ་དག་ཐམས་ཅད་ཐུལ་བར་འགྱུར། །ཞེས་པ་ནི། རང་གི་སེམས་འདི་ཉིད་གཅིག་པུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱི་སྒོ་ནས་ལེགས་པར་བཏུལ་བར་བྱས་ན། ཚེ་འདི་དང་ཕྱི་མའི་འཇིགས་པ་དང་སྡུག་བསྔལ་དེ་དག་ཐམས་ཅད་ཐུལ་བ་ཉིད་དུ་ཡང་འགྱུར་བ་ཡིན། 

འདི་ལྟར་འཇིགས་པ་ཐམས་ཅད་དང་། །སྡུག་བསྔལ་དཔག་ཏུ་མེད་པ་ཡང་། །སེམས་ལས་བྱུང་བ་ཡིན་ནོ་ཞེས། །ཡང་དག་གསུང་བ་ཉིད་ཀྱིས་བསྟན། །ཞེས་པ་ནི། རྒྱུ་མཚན་ནི་འོག་ནས་བཤད་པ་འདི་ལྟར་ཚེ་འདི་དང་སྐྱེ་བ་ཕྱི་མའི་འཇིགས་པ་དེ་དག་ཐམས་ཅད་དང༌། ལུས་དང་སེམས་ཀྱི་སྡུག་བསྔལ་དཔག་ཏུ་མེད་པ་དེ་དག་ཐམས་ཅད་ཀྱང་། སེམས་འདི་ཉིད་གཅིག་པུ་ལ་བརྟེན་ནས་བྱུང་བ་ཡིན་ནོ་ཞེས་བདེན་པའི་ཆོས་ཡང་དག་པར་གསུངས་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་བསྟན་ཅིང་། ཡང་སེམས་ཉིད་དབང་དུ་གྱུར་པ་ཡིན་ན་ཆོས་ཐམས་ཅད་དབང་དུ་འགྱུར་རོ་ཞེས་བྱ་བ་ཡང་གསུངས།

སེམས་ཅན་དམྱལ་བའི་མཚོན་ཆ་རྣམས། །སུ་གཞི་གིས་ནི་ཆེད་དུ་བྱས། །ལྕགས་བསྲེགས་ས་གཞི་སུ་ཡིས་བྱས། །མོ་ཚོགས་དེ་དག་ཅི་ལས་བྱུང་། །ཞེས་པ་ནི། ཚེ་སྐྱེ་བ་ཕྱི་མའི་སེམས་ཅན་དམྱལ་བ་པ་དེ་དག་རྣམས་ཀྱི་ལག་ན་ཟིན་པའི་མཚོན་ཆ་རལ་གྲི་དང་སྟ་རེ་དང་། སོག་ལེ་ལ་སོགས་པ་མེ་འབར་བའི་རྣམ་པ་ཅན་སྡིག་པོ་ཆེའི་གང་ཟག་ལ་སྣང་བར་གྱུར་པ་དེ། གང་ཟག་སུ་ཞིག་གིས་ནི་ཆེད་དུ་གཉེར་ཞིང་བྱས་ཏེ་སུས་ཀྱང་བྱས་པ་མ་ཡིན་ལ། ཡང་དམྱལ་བ་ཚ་དམྱལ་གྱི་གནས་སུ་ཕྱི་རོལ་གྱི་གནས་ཐམས་ཅད་ཀྱང་ལྕགས་བསྲེགས་པའི་ས་གཞི་ལ་མེ་ལྕེ་ཁྲུ་གང་རེ་ཙམ་དུས་རྒྱུན་དུ་འབར་བའི་ཚ་ཞིང་སྲེག་པའི་རང་བཞིན་དེའང་སུ་ཡིས་བྱས་ཏེ་སུ་ཡིས་ཀྱང་མ་བྱས་ལ། ཡང་ཤལ་མ་ལ་ཡི་རི་བོའི་སྟེང་དང་འོག་ཏུ་སྔར་རང་གིས་ཆགས་པའི་སྒོ་ནས་ལོག་པར་སྤྱད་ཅིང་ཞུགས་པར་གྱུར་པའི་ཆགས་ཡུལ་གྱི་བུད་མེད་པ་ལ་སོགས་པའི་མོའི་ཚོགས་ཀྱིས་འབོད་པའི་སྣང་བ་ཤར་བ་དེ་དག་ཐམས་ཅད་ཀྱང་བྱེད་པ་པོ་གཞན་ཅི་ལས་བྱུང་སྟེ་གང་ལས་ཀྱང་མ་བྱུང་ལ། 

དེ་འདྲ་དེ་དག་ཐམས་ཅད་ཀྱང་། །སྡིག་སེམས་ཡིན་པར་ཐུབ་པས་གསུངས། །ཞེས་པ་ནི། དེ་འདྲའི་བའི་འཇིགས་པའི་གནོད་བྱེད་འཁྲུལ་སྣང་དེ་དག་ཐམས་ཅད་ཀྱང་རང་གི་ཆགས་སྡང་གིས་ཀུན་ནས་བསླངས་པའི་སྡིག་པ་མི་དགེ་བའི་སེམས་གོམས་ཤིང་སྡིག་པ་བྱས་པས་འཁྲུལ་བའི་སྣང་བ་ཡིན་པར་སྟོན་པ་ཐུབ་པའི་དབང་པོས་འདུལ་བ་རྣམ་འབྱེད་ཀྱི་མདོ་ལས། “ལྕགས་ཀྱི་ས་གཞི་འབར་ཞིང་ཚ། །འབར་བའི་མེ་ལྕེ་ཀུན་ནས་ཁྱབ། །ལྕགས་ཀྱི་སོག་ལེ་རྣོན་པོ་ཡིས། །ལུས་ཀྱི་ཆ་ཤས་བརྒྱར་བཤག་པ། །ལུས་ངག་ཡིད་ཀྱི་སྡིག་པ་ཅན། །རྣམས་ཀྱི་སེམས་ལས་བྱུང་པ་ཡིན། །ཞེས་སོགས་གསུང་སོ། །

དེ་ལྟར་འཇིག་རྟེན་གསུམ་པོ་ན། །སེམས་ལས་འཇིགས་པ་གཞན་འགའ་མེད། །ཅེས་པ་ནི། གོང་དུ་བཤད་པ་ལྟར་ས་འོག་ཀླུའི་འཇིག་རྟེན། ས་སྟེང་མིའི་འཇིག་རྟེན། ས་བླ་ལྷའི་འཇིག་རྟེན་ཏེ་འཇིག་རྟེན་གསུམ་པོ། ཡང་ན་འདོད་ཁམས། གཟུགས་ཁམས། གཟུགས་མེད་ཁམས་ཏེ་ཁམས་གསུམ་མམ་འཇིག་རྟེན་གསུམ་པོ་ན་རང་གི་སེམས་ལས་འཇིགས་པའི་རྒྱུ་གཞན་འགའ་ཡང་ཅུང་ཟད་ཙམ་ཞིག་ཀྱང་མེད་པ་སྟེ། བདག་འཛིན་ཅན་གྱི་སེམས་གང་ཡིན་པ་འདི་ཉིད་ལ་བརྟེན་ནས་འཇིགས་པའམ་སྡུག་བསྔལ་དེ་དག་ཐམས་ཅད་བྱུང་པ་ཡིན་ནོ་ཞེས་པའི་དོན་ནོ། །

དགེ་བ་ཐམས་ཅད་སེམས་ལས་བྱུང་ཚུལ། གཉིས་པ་དགེ་བ་ཐམས་ཅད་སེམས་ལས་བྱུང་པའི་ཚུལ་བསྟན་པ་ནི། གལ་ཏེ་འགྲོ་བ་དབུལ་བོར་ནས། །སྦྱིན་པའི་ཕ་རོལ་ཕྱིན་ཡིན་ན། །ད་དུང་འགྲོ་བཀྲེན་ཡོད་ན་སྔོན། །སྐྱོབ་པ་ཇི་ལྟར་ཕ་རོལ་ཕྱིན། །ཞེས་པ་ནི། དགེ་བ་ཐམས་ཅད་ཀྱང་རང་གི་སེམས་ལས་བྱུང་བ་ཡིན་པ་སྟེ། དེ་ལྟར་མ་ཡིན་པ་བྱང་ཆུབ་སེམས་དཔའི་ཕར་ཕྱིན་དྲུག་གི་ཉམས་ལེན་མཐར་ཕྱིན་པ་ཞེས་པ་དེ་འདྲ་རྣམ་པར་བཞག་དགོས་ན། གལ་ཏེ་ཕྱི་ཡུལ་གྱི་ངོས་ནས་འགྲོ་བ་སེམས་ཅན་དབུལ་པོ་གཅིག་ཀྱང་མེད་པར་བྱེད་དེ་བོར་བར་བྱེད་པ་ལ་བརྟེན་ནས་སྦྱིན་པའི་ཕ་རོལ་ཏུ་ཕྱིན་པ་དེ་མཐར་ཕྱིན་པའམ་རྫོགས་དགོས་པ་ཡིན་ན། ད་དུང་ཡང་འཇིག་རྟེན་གྱི་ཁམས་ན་འགྲོ་བ་སེམས་ཅན་བཀྲེན་པའམ་དབུལ་པོ་གྲངས་མེད་པ་ཡོད་པ་ཡིན་པས། སྔོན་གྱི་སྐྱོབ་པ་རྫོགས་པའི་སངས་རྒྱས་ཤཱཀྱ་ཐུབ་པ་དང་མར་མེ་མཛད། འོད་དཔག་མེད་ལ་སོགས་པ་དེ་དག་ཐམས་ཅད་ཚུལ་ཇི་ལྟར་ན་སྦྱིན་པའི་ཕ་རོལ་ཏུ་ཕྱིན་པར་འགྱུར་ཏེ་མི་འགྱུར་བའི་སྐྱོན་ཡོད་པའི་ཕྱིར་རོ། །

བདོག་པ་ཐམས་ཅད་འབྲས་བཅས་ཏེ། །སྐྱེ་བོ་ཀུན་ལ་བཏང་སེམས་ཀྱིས། །སྦྱིན་པའི་ཕ་རོལ་ཕྱིན་གསུངས་ཏེ། །དེ་ལྟས་དེ་ནི་སེམས་ཉིད་དོ། །ཞེས་པ་ནི། སྦྱིན་པ་གཏོང་བ་པོ་རང་ལ་དབང་བའི་ལུས་དང་ལོངས་སྤྱོད་དགེ་རྩ་དང་བཅས་པའི་བདོག་པའམ་ཡོད་པའི་དངོས་པོ་ཐམས་ཅད་སྦྱིན་པ་བཏང་བ་དང་། དེ་ལྟར་སྦྱིན་པའི་འབྲས་བུ་བདེ་བ་དང་བཅས་པའམ་ལོངས་སྤྱོད་དང་བཅས་པ་དེ་དག་ཐམས་ཅད་ཀྱང་སྦྱིན་པ་བཏང་བས། སྦྱིན་པ་གཏང་བའི་ཡུལ་ཡང་སེམས་ཅན་མཆོག་དང་དམན། རྒན་དང་གཞོན་ལ་སོགས་པའི་ཁྱད་པར་མེད་པ་སྐྱེ་བོ་ཀུན་ལ་གང་དང་གང་འདོད་པ། གང་དང་གང་གིས་སློང་བ་དེ་དག་ཐམས་ཅད་ལ་ཕོངས་པ་མེད་པར་གཏོང་བའི་སེམས་ཏེ། མདོར་ན་རང་གི་དབང་པོ་དང་ཡན་ལག་གམ། མིག་དང་རྣ་བ་སོགས་ལྟ་བུ་གཅིག་གཏོང་བ་ལ་ཡང་ཚོད་མཚམས་མེད་པའི་སྒོ་ནས་གཏོང་ནུས་པའི་གཏོང་སེམས་དེ་གོམས་པ་ཡིན་ན། དེའི་སྒོ་ནས་སྦྱིན་པའི་ཕ་རོལ་ཏུ་ཕྱིན་པ་དེ་རྫོགས་པ་ཡིན་པར། སངས་རྒྱས་ཀྱིས་བློ་གྲོས་མི་ཟད་པའི་མདོ་སྡེ་ལས། “སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། བདོག་པ་ཐམས་ཅད་འབྲས་བུ་དང་བཅས་ཏེ་གཞན་ལ་གཏོང་བའི་སེམས་པའོ། །”ཞེས་གསུངས་ཏེ། རྒྱུ་མཚན་དེ་ལྟ་བས་ན་སྦྱིན་པའི་ཕ་རོལ་ཏུ་ཕྱིན་པ་ཞེས་པ་དེ་ནི་ནང་སེམས་ཀྱི་ཐོག་ནས་གཏོང་བའི་སེམས་ཉིད་གོམས་པ་རབ་ཀྱི་མཐར་ཕྱིན་པ་དེ་ཉིད་དོ་ཞེས་པའི་དོན་ནོ། ། 

ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡང་སེམས་ཀྱི་སྟེང་ནས་མཐར་ཕྱིན་དགོས་པ་ཡིན་པ་སྟེ། ཉ་ལ་སོགས་པ་གང་ཞིག་ཏུ། །དེ་དག་གསོད་མི་འགྱུར་བར་བསྐྲད། །སྤོང་བའི་སེམས་ནི་ཐོབ་པ་ལས། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་པ་ནི། ཉ་དང༌། རི་དྭགས། ཕག་པ་ལ་སོགས་པའི་འབུ་སྲིན་དང་། བྱ་བྱིའུ་ལ་སོགས་པའི་ཡུལ་སེམས་ཅན་གང་ཞིག་ཕྱོགས་གང་ཞིག་ཏུ་དེ་དག་གཅིག་གིས་གཅིག་ལ་གསོད་པར་མི་འགྱུར་བ། རྣམ་པ་འཚེ་བར་མི་འགྱུར་བ་དེ་འདྲའི་གནས་ལ་བསྐྲད་པ་སྟེ་བསྐྲད་ནུས་པ་མ་ཡིན་ལ། སྲུང་ནུས་པ་མ་ཡིན་ལ། བྱང་ཆུབ་སེམས་དཔའ་བདག་ཉིད་ཀྱི་སེམས་ལ་འཆི་བ་སྲོག་ལ་བབས་ན་ཡང་། ང་རང་གིས་སེམས་ཅན་གཞན་གྱི་སྲོག་མི་གཅོད་པའི་སྤོང་བའི་སེམས་སམ་དམ་བཅའ་བའི་བསམ་པ་རྣམ་པར་དག་པ་དེ་ནི་ཡང་ནས་ཡང་དུ་གོམས་ཤིང་འདྲིས་ཏེ་མཐར་ཕྱིན་པ་ཐོབ་པ་དེ་ལ་བརྟེན་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེའང་མཐར་ཕྱིན་པར་འགྱུར་བ་ཡིན་པ་སངས་རྒྱས་ཀྱི་མདོ་སྡེ་ལས་བཤད་དོ་ཞེས་པའི་དོན། བཟོད་པའི་ཕ་རོལ་ཏུ་ཕྱིན་པ་ཡང་སེམས་ཀྱི་སྟེང་ནས་མཐར་ཕྱིན་ཏེ་རྫོགས་དགོས་པ་ཡིན་པ་ནི། 

སེམས་ཅན་མི་སྲུན་ནམ་མཁའ་བཞིན། །དེ་དག་གཞོམ་གྱིས་ཡོང་མི་ལང་། །ཁྲོ་བའི་སེམས་འདི་གཅིག་བཅོམ་ན། །དགྲ་དེ་ཐམས་ཅད་ཆོམ་དང་འདྲ། །ཞེས་པ་ནི། ཡུལ་སེམས་ཅན་དེ་རྣམས་ནི་གཅིག་གིས་གཅིག་ལ་གནོད་པ་བྱེད་པའི་སྒོ་ནས་མི་སྲུན་པ་འཚེ་བ་བྱེད་པ་དེ་ནི་ནམ་མཁའ་བཞིན་དུ་མཐའ་ཡས་པའི་རང་བཞིན་ཅན་ཡིན་པས། དེས་ན་སེམས་ཅན་དེ་རྣམས་ནང་ཕན་ཚུན་གཅིག་གིས་གཅིག་ལ་འཚེ་བ་མི་བྱེད་པའི་གནས་ལ་འཇོག་པའམ་དེ་དག་གཞོམ་གྱིས་ཡོང་མི་ལང་བ་ཡིན་པ་ལ། འོན་ཀྱང་བྱང་ཆུབ་སེམས་དཔའ་བསླབ་པ་ལ་བརྩོན་པ་པོ་རང་གིས་སེམས་ཅན་གཞན་ལ་ཁོང་ཁྲོ་བའི་ཞེ་སྡང་གི་བསམ་པ་འདི་ཉིད་གཅིག་པུ་དེ་བཟོད་པ་སྒོམ་པའི་སྒོ་ནས་བཅོམ་པ་ཡིན་ན། ཕྱི་རོལ་གནོད་བྱེད་ཀྱི་དགྲ་འདྲེ་དེ་དག་ཐམས་ཅད་ཆོམས་ཟིན་པའམ་བཅོམ་ཟིན་པ་དང་འདྲ་བར་འགྱུར་བ་ཡིན། 

དེ་ཡང་དཔེའི་སྒོ་ནས་བསྟན་ཏེ། ས་སྟེང་འདི་དག་ཀོས་གཡོག་ཏུ། །དེ་སྙེད་ཀོ་བས་ག་ལ་ལང་། །ལྷམ་མཐིལ་ཙམ་གྱི་ཀོ་བས་ནི། །ས་སྟེང་ཐམས་ཅད་གཡོགས་དང་འདྲ། །ཞེས་པ་ནི། དཔེར་ན། མི་འདོད་ཆེན་ཞིག་གིས་རང་གང་དུ་བགྲོད་པའི་སའི་སྟེང་འདི་དག་ཐམས་ཅད་ལ་རྡོ་དང་ཚེར་མ་སོགས་རྩུབ་པའི་རེག་བྱ་མེད་པར་བྱ་བའི་ཆེད་དུ་ཀོ་བས་གཡོགས་སུ་འདོད་པ་ཡིན་ན། སའི་སྟེང་དེ་སྙེད་ཀོ་བས་གཡོག་ཏུ་ག་ལ་ལང་སྟེ་རྣམ་པ་ཀུན་ཏུ་གཡོག་མི་ནུས་པ་ཡིན་པ་ལ། འོན་ཀྱང་རང་གི་རྐང་པའི་ལྷམ་གྱི་མཐིལ་ཙམ་གྱི་སྟེ་དེ་ལ་ཀོ་བ་ལྷན་པོ་གཅིག་ལྷན་བཞག་པ་ཡིན་ན་དེས་ནི་སའི་སྟེང་མ་ལུས་པ་ཐམས་ཅད་ཀོ་བས་གཡོགས་ཟིན་པ་དང་འདྲ་བར་གྱུར་པ་ཡིན་པ་དཔེ་དེ་བཞིན་དུ། 

དེ་བཞིན་ཕྱི་རོལ་དངོས་པོ་ཡང་། །བདག་གིས་ཕྱིར་བཟློག་མི་ལང་གི །བདག་གི་སེམས་འདི་ཕྱིར་བཟློག་བྱའི། །གཞན་རྣམས་བཟློག་གོ་ཅི་ཞིག་དགོས། །ཞེས་པ་ནི། ཕྱི་རོལ་གྱི་གནོད་འཚེ་བྱེད་མཁན་གྱི་དངོས་པོའམ་དགྲ་བོ་ཐམས་ཅད་རྩ་མེད་སྟོང་པ་ལྟ་བུའི་སྒོ་ནས་བདག་གིས་གཅིག་ཀྱང་མེད་པར་བྱས་ནས་ཕྱིར་བཟློག་དགོས་ན། ཕྱིར་བཟློག་པ་དེ་གཏན་ནས་མི་ལང་གི་འོན་ཀྱང་བདག་གི་སེམས་ཀྱིས་ཁོང་ཁྲོ་བའམ་གནོད་འཚེའི་བསམ་པ་འདི་ཉིད་ཕྱིར་བཟློག་པར་བྱ་ཡི། དེ་བཟློག་ན་རྐྱེན་ཕྱིའི་གནོད་བྱེད་ཀྱི་དགྲ་རྣམས་བཟློག་གོ་ཅི་ཞིག་དགོས་ཏེ་མི་དགོས་སོ། །རང་གིས་ཕར་ལ་གནོད་པ་མ་བྱེད་ན། གཞན་སུས་ཀྱང་རང་ལ་ཚུར་འཚེ་བ་བྱེད་པ་མི་འགྱུར་བའི་རང་བཞིན་ཡིན་པས། རང་གི་ཁྲོ་བའི་སེམས་དེ་བཟློག་སྟེ་སྤང་བར་བྱ་བར་གསུངས། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དེ་ཉིད་ཀྱང་ནང་སེམས་ཀྱི་སྟེང་ནས་རྫོགས་དགོས་པ་ཡིན་པ་སྟེ། 

སེམས་གསལ་གཅིག་བསྐྱེད་འབྲས་བུ་གང་། །ཚངས་ལ་སོགས་པ་ཡིན་པ་ལྟར། །ལུས་ངག་བཅས་པའི་འབྲས་བུ་ཡང་། །སྤྱོད་པ་ཞན་པས་དེ་ལྟ་མིན། །ཞེས་པ་ནི། བསམ་གཏན་གྱི་དངོས་གཞི་ཏིང་ངེ་འཛིན་དང་ལྡན་པའི་སེམས་གསལ་བ་གཅིག་དེ་འདྲ་ཞིག་བསྐྱེད་པ་ཡིན་ན། དེའི་འབྲས་བུ་གང་ཡིན་པ་དེ་ཉིད་ཀྱང་གཟུགས་ཁམས་ཀྱི་གནས་སུ་ཚངས་པའི་འཇིག་རྟེན་ཏེ་ཚངས་པ་ཆེན་པོ་དང༌། ཚངས་རིས་དང་། ཚངས་པའི་མདུན་གནས་ལ་སོགས་པའི་གནས་སུ་སྐྱེ་བ་བླངས་ཏེ་བསམ་གཏན་གྱི་བདེ་བ་ཐོབ་པར་འགྱུར་བ་ལྟར་དུ། དེ་ཡང་ལུས་དང་ངག་གི་སྒོ་ནས་འབད་རྩོལ་ཆེན་པོ་དང་བཅས་པའི་དགེ་བ་ཕྱག་དང་སྐོར་བ། ཁ་བཏོན་འདོན་རྒྱུ་ལ་སོགས་པ་ལ་བརྩོན་པའི་འབྲས་བུ་བསོད་ནམས་གང་ཡིན་པ་དེ་ནི་སྤྱོད་པ་ཞན་པས་ཞེས་པ་སྟེ། སེམས་ཀྱི་དགེ་བ་ལས་ཀྱང་སྤྱོད་པ་ཅུང་ཟད་ཞན་པའི་བདག་ཉིད་ཡིན་པ་དེས་ན་སེམས་ཀྱིས་བསྐྱེད་པའི་དགེ་རྩ་དེ་ལྟར་དུ་བསོད་ནམས་རྒྱ་ཆེན་པོ་འབྱུང་བ་མ་ཡིན་ཞེས་པའོ། །

བསམ་གཏན་གྱི་ཕ་རོལ་ཏུ་ཕྱིན་པ་ཡང་གཙོ་བོ་སེམས་ཀྱི་སྟེང་ནས་རྫོགས་དགོས་པ་ཡིན་པ་སྟེ། བཟླས་བརྗོད་དང་ནི་དཀའ་ཐུབ་ཀུན། །ཡུན་རིང་དུས་སུ་སྤྱད་བྱས་ཀྱང་། །སེམས་གཞན་གཡེངས་པས་བྱས་པ་ནི། །དེ་ཉིད་རིག་པས་དོན་མེད་གསུངས། །ཞེས་པ་ནི། ངག་གི་སྒོ་ནས་བཟླས་བརྗོད་དེ་བྲམ་ཟེ་རྣམས་ཀྱིས་རིག་བྱེད་འདོན་པ་ལྟ་བུ་གྲངས་མང་པོ་ཀློག་པ་ལྟ་བུ་དང་། ཟས་གོས་གཅོད་པ་ཅན་གྱི་མུ་སྟེགས་གཅེར་བུ་པ་རྣམས་ཀྱིས་ལུས་གཅེར་བུར་གནས་ནས་ཐར་པ་སྤྱོད་པ་ལ་སོགས་པ་ལྟ་བུའི་དཀའ་ཐུབ་བམ་ཟས་བཅད་ལ་སོགས་པ་དེ་འདྲས་ལུས་ལ་དཀའ་ཐུབ་དྲག་པོས་ཀུན་ནས་ལྡང་བ་ལྟ་བུས་ཡུན་རིང་པོའི་དུས་སུ་སྤྱད་པ་བྱས་ཀྱང་། མདོར་ན་སེམས་གཞན་གྱི་་ཡུལ་འདོད་ཡོན་གྱི་ཆོས་གཟུགས་སྒྲ་དྲི་རོ་རེག་བྱ་ལ་སོགས་པ་དེ་དག་ཐམས་ཅད་ལ་གཡེངས་བཞིན་པས་བྱས་པ་དེ་ནི། དེ་ཁོ་ན་ཉིད་རིག་པ་སྟེ་དེ་ཁོ་ན་ཉིད་ཀྱི་གནས་ཚུལ་ཕྱིན་ཅི་མ་ལོག་པ་མཁྱེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་དོན་མེད་དུ་གྱུར་པ་ཡིན་པར་གསུངས་ཏེ། གཙོ་བོ་ནི་ཆོས་ཐམས་ཅད་སེམས་ལ་རག་ལས་པས་སེམས་དེ་ཡང་དག་པའི་ལམ་ལ་འཆོས་མ་ནུས་ན་ལུས་ངག་གི་བཟླས་བརྗོད་དང་དཀའ་ཐུབ་དེ་དག་དོན་མེད་པའི་རང་བཞིན་ཡིན་པར་གསུངས་པ་ནི། མདོ་ལས།“ དགེ་སློང་དག་འདོད་པ་ལ་སེམས་གཡེངས་པས་དཀའ་ཐུབ་དང་ཁ་བཏོན་ལ་སོགས་པ་ནི་འབྲས་བུ་མེད་པར་འགྱུར་རོ། །”ཞེས་གསུངས།   

གང་གིས་ཆོས་ཀྱི་གཙོ་བོ་མཆོག །སེམས་ཀྱི་གསང་འདི་མ་ཤེས་ན། །བདེ་ཐོབ་སྡུག་བསྔལ་གཞོམ་འདོད་ཀྱང་། །དེ་དག་དོན་མེད་གྱི་ནར་འཁྱམས། །ཞེས་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཉིད་ཀྱང་སེམས་ཀྱི་ཐོག་ནས་མཐར་ཕྱིན་དགོས་པ་ཡིན་པ་སྟེ། དེའང་གང་ཟག་གང་གིས་ཤེས་བྱའི་ཆོས་ཐམས་ཅད་ཀྱི་ནང་ནས་གཙོ་བོ་མཆོག་ཏུ་གྱུར་པ་དེ་ནི་སེམས་ཡིན་ལ། སེམས་ཀྱི་རང་བཞིན་སྟོང་པ་ཉིད། བདག་མེད་པ། འོད་གསལ་བ། གསལ་སྟོང་ཟུང་འཇུག་གི་རང་བཞིན། བློ་དམན་པ་རྣམས་ཀྱིས་མ་རྟོགས་པས་ན་ཤིན་ཏུ་གསང་བ་ཟབ་མོའི་གནས་འདི་ལྟ་བུ་འདི་ཤེས་དགོས། འདི་མ་ཤེས་ན་ཐར་པ་མྱ་ངན་ལས་འདས་པའི་བདེ་བ་དང༌། ཐམས་ཅད་མཁྱེན་པའི་གོ་འཕང་ལྟ་བུ། ཁམས་གསུམ་འཁོར་བའི་སྡུག་བསྔལ་གཞོམ་པ་ལྟ་བུ་བློ་ལ་འདོད་པ་གང་དང་གང་ཡོད་ཀྱང་། དེ་དག་ཐར་པ་དང་ཐམས་ཅད་མཁྱེན་པའི་གོ་འཕང་གི་བདེ་བ་ཡང་ཐོབ་པར་མི་ནུས་པ་དང་། འཁོར་བའི་སྐྱེ་རྒ་ན་འཆིའི་སྡུག་བསྔལ་ཐམས་ཅད་ཀྱང་གཞོམ་པར་མི་ནུས་པས་ན། དོན་མེད་ཀྱི་ནར་ཏེ་རང་དགར་སྙིང་པོ་མེད་པའི་ཚུལ་གྱི་སྒོ་ནས་འཁྱམས་པར་འགྱུར་ཞེས་གསུངས། དེས་ན་གཙོ་བོར་ཆོས་ཐམས་ཅད་ཀྱི་རྩ་བའམ་གནད་འགག་ལྟ་བུ་དེ་རང་གི་སེམས་ཉིད་ཡིན་པས་སེམས་འདིའི་ཐོག་ནས་དགེ་བ་ཕ་རོལ་ཏུ་ཕྱིན་པ་དྲུག་པོའི་ཉམས་ལེན་དེ་དག་ཐམས་ཅད་ཀྱང་མཐར་ཕྱིན་པའམ་རྫོགས་པར་འགྱུར་བ་ཡིན་པར་གསུངས། །

ངེས་པར་སེམས་སྲུང་དགོས་པར་འདོམས་པ། གསུམ་པ་དེས་ན་ངེས་པར་སེམས་སྲུང་དགོས་པར་འདོམས་པ་ནི། དེ་ལྟས་བདག་གི་སེམས་འདི་ནི། །ལེགས་བཟུང་ལེགས་པར་བསྲུང་བར་བྱ། །སེམས་བསྲུང་བརྟུལ་ཞུགས་མ་གཏོགས་པ། །བརྟུལ་ཞུགས་མང་པོས་ཅི་ཞིག་བྱ། །ཞེས་པ་ནི། གནོད་པ་ཐམས་ཅད་སེམས་ལས་བྱུང་པ་ཡིན་པ་དང༌། དགེ་བ་ཐམས་ཅད་ཀྱང་སེམས་ལས་བྱུང་པ་ཡིན་པ་རྒྱུ་མཚན་དེ་ལྟ་བས་ན། བདག་གི་སེམས་འདི་ཉིད་ནི་དྲན་པའི་སྒོ་ནས་ལེགས་པར་བཟུང་ཞིང་། ཤེས་བཞིན་གྱི་སྒོ་ནས་ལེགས་པར་བསྲུང་བར་བྱ་དགོས་ལ། སེམས་སྲུང་བར་བྱེད་པའི་ཐབས་སུ། ངོ་ཚ་ཁྲེལ་ཡོད་ཀྱི་རྟེན་ལ་གོས་དཀར་ལྕང་ལོ་དང་། རབ་ཏུ་བྱུང་བ་ངུར་སྨྲིག་གི་བརྟུལ་ཞུགས་གཉིས་མ་གཏོགས། སྐྲ་རལ་པ་འཆང་བ་དང་། གོས་ཁྲ་བོས་གཡོགས་པ་ལ་སོགས་པས་བརྟུལ་ཞུགས་གཞན་མང་པོས་ཅི་ཞིག་བྱ་སྟེ་དགོས་པ་མེད་ཅེས་པའི་དོན་ནོ། །

མ་གྲང་གྲོལ་བའི་ཁྲོད་གནས་ན། །བསྒྲིམས་ཏེ་རྨ་ཡི་བག་བྱེད་བཞིན། །སྐྱེ་བོ་ངན་ཁྲོད་གནས་པས་ཀྱང་། །སེམས་ཀྱི་རྨ་འདི་རྟག་ཏུ་བསྲུང་། །ཞེས་པ་ནི། སེམས་རྣམ་པར་གཡེངས་ཤིང་དྲན་ཤེས་མེད་པར་ཏེ། མི་ཡ་རབས་སམ་ལོ་ལོན་རྒན་པོ་གཞན་གྱི་གྲས་སུ་མ་ཚུད་པས་མ་གྲངས་པ་སྟེ། བྱིས་པ་གཞོན་ནུ་བསམ་མེད་ཀྱི་རང་བཞིན་རྒྱུད་སྡོམ་པས་མ་བསྡམས་པར་རང་གྲོལ་དུ་སྤྱོད་པ་སྟེ་གྲོལ་བའི་ཁྲོད་དུ། མི་རྒན་པོ་ལུས་ལ་རྨ་དང་ཤུ་བ་ལ་སོགས་པས་ཐེབས་ནས་ཤིན་ཏུ་ན་ཚའི་ཉེན་ཁ་དང་བཅས་པ་ཞིག་གནས་ཡོད་ན། དེའི་བསམ་པ་ཤིན་ཏུ་བསྒྲིམས་ཏེ་རང་གི་རྨ་དེ་བྱིས་པ་སྤྱོད་པ་ངན་པ་དེ་རྣམས་ཀྱིས་འགྲམ་པའམ་གཏོར་བའི་བག་བྱེད་དེ་གནས་པ་དཔེ་དེ་བཞིན་དུ། ཆགས་པ་དང་སྡང་བ་སྐྱེ་བའི་རྐྱེན་དུ་གྱུར་པ་སྐྱེ་བོ་ཤིན་ཏུ་ངན་པ་དེ་འདྲའི་ཁྲོད་དུ་གནས་པའི་གང་ཟག་དེ་ཉིད་ཀྱང་རང་གི་སེམས་ཀྱི་རྨ་སྟེ་འདོད་ཆགས་དང་ཁོང་ཁྲོ། ཕྲག་དོག་དང་འགྲན་སེམས་ལ་སོགས་པའི་གནས་ལས་དུས་རྟག་ཏུ་བསྲུང་བར་བྱ་དགོས་པ་ཡིན། 

རྨ་ཡི་སྡུག་བསྔལ་ཆུང་ངུ་ཡིས། །སྐྲག་པའམ་རྨ་ཡི་བག་བྱེད་ན། །བསྡུས་འཇོམས་རིས་འཇོམས་སྐྲག་པ་དང་། །སེམས་ཀྱི་རྨ་ལྟ་ཅིས་མི་བསྲུང་། །ཞེས་པ་ནི། ཚེ་འདིའི་རྨ་ཡི་སྡུག་བསྔལ་དེ་རྨ་འབྲས་ཤུ་བ་སོགས་དེ་དག་འགྲམ་དོགས་ཀྱི་སྒོ་ནས་ཏེ་ན་ཚ་རྒྱབ་པའི་སྡུག་བསྔལ་ཆུང་ངུ་ཡིས་སྐྲག་པའི་གནས་སྐབས་ན་ཡང་རྨ་ཡིས་ཤིན་ཏུ་བག་བྱེད་དེ་གཟབ་གཟབ་བྱེད་དགོས་པ་ཡིན་ན། སྐྱེ་བ་ཕྱི་མ་ལ་བསྡུས་འཇོམས་ཀྱི་གནས་སུ་སྐྱེས་པ་ན། གཡག་ལུག་དང་གཞན་ཕག་པ་ལ་སོགས་པས་སྔོན་ཚེ་རང་གིས་སེམས་ཅན་དུད་འགྲོ་གང་དང་གང་བསད་པ་དེའི་མགོ་བརྙན་ཅན་མགོ་བོ་ལ་མེ་འབར་བའི་བར་དུ་དམྱལ་བ་པའི་ལུས་དེ་ཉིད་ཏིལ་མར་བཞིན་དུ་འཚིར་ཏེ་འཇོམས་པར་བྱེད་པའི་སྡུག་བསྔལ་དག་ལ་སྐྲག་དགོས་པའི་གང་ཟག་དག་ནི་རང་གི་ཚེ་འདི་ཉིད་ཀྱི་སེམས་ཀྱི་ཆགས་སྡང་གི་རྨ་ཡི་ཉེན་ཁ་དེ་ཅིའི་ཕྱིར་ན་མི་བསྲུང་སྟེ་རྣམ་པ་ཀུན་ཏུ་བསྲུང་བར་བྱ་འོས་ཞེས་པའོ། །

སྤྱོད་པ་འདི་འདྲས་གནས་བྱེད་ན། །སྐྱེ་བོ་ངན་པའི་ཁྲོད་གནས་སམ། །བུད་མེད་ཁྲོད་ན་གནས་ཀྱང་རུང་། །སྡོམ་བརྩོན་བརྟན་པ་ཉམས་མི་འགྱུར། །ཞེས་པ་ནི། སེམས་སྲུང་བའི་སྤྱོད་པ་བག་ཡོད་དྲན་ཤེས་དང་ལྡན་པ་འདི་འདྲ་བའི་སྒོ་ནས་གནས་པར་བྱེད་ནུས་ན། གང་ཟག་དེ་སྐྱེ་བོ་ངན་པ་སྲིན་པོ་ལྟ་བུ་ཤིན་ཏུ་ཁོང་ཁྲོ་སྐྱེ་བའི་ཁྲོད་དུ་གནས་སམ། ཡང་ན་འདོད་ཆགས་སྐྱེ་བའིགནས་བུད་མེད་མཛེས་མ་ལྷའི་བུ་མོ་ལྟ་བུའི་ཁྲོད་དུ་གནས་ཀྱང་རུང་སྟེ། རང་གི་རྒྱུད་ཀྱི་བསླབ་པའི་སྡོམ་པ་དེ་ཉིད་ཤིན་ཏུ་བསྲུང་བར་བྱ་བ་ལ་བརྩོན་པས་དམ་བཅའ་བརྟན་པོ་དེ་ཉིད་ནི་རྣམ་པ་ཀུན་ཏུ་ཉམས་པར་མི་འགྱུར་བའི་ཕན་ཡོན་དེ་ལྟ་བུ་ཡོད་ཅེས་པའི་དོན་ནོ། །

བདག་གི་རྙེད་དང་བཀུར་སྟི་དང༌། །ལུས་དང་འཚོ་བ་མེད་བླ་ཞིང་། །དགེ་བ་གཞན་ཡང་ཉམས་བླ་ཡི། །སེམས་ནི་ནམ་ཡང་ཉམས་མི་བྱ། །ཞེས་པ་ནི། བདག་གི་ཚེ་འདི་ཉིད་ཀྱི་འབུལ་བ་རྙེད་པ། རྒྱུ་ནོར་ལོངས་སྤྱོད་དེ་རྣམས་མ་ཐོབ་ནས་ཉམས་ན་ཡང་བླ་ཞིང་། གཞན་གྱིས་ཕྱག་འཚལ་བའམ་ཞྭ་ཕུད་པ། གདན་བཏིང་བ་ལ་སོགས་པའི་བཀུར་སྟི་ཉམས་པ་ཡིན་ན་ཡང་བླ་ཞིང་། རང་གི་མཁོ་ཞིང་དགོས་ལ་གཅེས་པར་བསྐྱངས་པའི་ལུས་འདི་ཉིད་ཀྱང་ཉམས་ཏེ་དེ་དང་བྲལ་བ་ཡིན་ན་ཡང་བླ་ལ། བཟའ་རྒྱུའི་ཟས། གཡོགས་རྒྱུའི་གོས། བསྡད་སའི་གནས་ཁང་ལ་སོགས་པའི་འཚོ་བ་གཞན་དག་གི་ཆ་རྐྱེན་དེ་དག་མེད་ནས་ཉམས་ན་ཡང་བླ་ཡི་སྟེ། དེ་ནི་ཧ་ལས་པའི་ཉེན་ཁ་ཆེན་པོ་གང་ཡང་མ་ཡིན་པ་ལ། དགེ་བ་གཞན་ལུས་ཀྱི་ཕྱག་སྐོར་ལ་སོགས་པ། ངག་གིས་ཁ་བཏོན་འདོན་རྒྱུ་ལ་སོགས་པ་མ་ནུས་ནས་ཉམས་སོང་ན་ཡང་ཧ་ལས་པ་དང་ཉེན་ཚབས་ཆེ་བ་མ་ཡིན་པས་ན་བླ་ཡི་སྟེ། འོན་ཀྱང་སེམས་ནི་ནམ་ཡང་ཉམས་མི་བྱ། །ཞེས་པ་སྟེ་རང་གི་རྒྱུད་ཀྱི་བསླབ་པ་སྲུང་བར་བྱེད་པའི་ཐབས། རང་གི་སེམས་སྲུང་བར་བྱེད་པའི་བརྟུལ་ཞུགས་དྲན་ཤེས་བཞིན་དེ་རྣམ་པ་ཀུན་ཏུ་ཉམས་པར་མི་བྱ་ཞིང་བསྲུང་བར་བྱ་དགོས་སོ། །

སེམས་སྲུུང་བའི་ཐབས་སུ་དྲན་ཤེས་བསྟན་པ། མདོར་བསྟན། གཉིས་པ་སེམས་སྲུང་བའི་ཐབས་སུ་དྲན་ཤེས་བསྟེན་པ་ལ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། སེམས་བསྲུང་འདོད་པ་རྣམས་ལ་ནི། །དྲན་པ་དང་ནི་ཤེས་བཞིན་དག །ཐམས་ཅད་འབད་པས་སྲུངས་ཤིག་ཅེས། །བདག་ནི་དེ་ལྟར་ཐལ་མོ་སྦྱོར། །ཞེས་པ་ནི། བསླབ་པ་སྲུང་བའི་ཐབས་སུ་རང་གི་སེམས་འདི་ཉིད་ཉོན་མོངས་པ་ཆགས་སོགས་ལས་བསྲུང་བར་འདོད་པའི་རྗེས་འཇུག་གི་གང་ཟག་དེ་དག་རྣམས་ལ་ནི། བླང་དོར་གྱི་གནས་མ་བརྗེད་པའི་དྲན་པ་དང་ནི་ལུས་སེམས་ཀྱི་གནས་སྐབས་ལ་ཡང་ཡང་བརྟགས་ཤིང་དཔྱད་པ་བྱེད་པའི་ཤེས་བཞིན་དག་ནི་རྣམ་པ་ཐམས་ཅད་དུ་འབད་དེ་རྩོལ་བ་དྲག་པོའི་སྒོ་ནས་མ་ཉམས་པར་སྲུང་བར་གྱིས་ཤིག །ཅེས་བསྟན་བཅོས་རྩོམ་པ་པོ་ཞི་བ་ལྷ་བདག་ནི་དེ་ལྟར་སྲུང་བའི་ཆེད་དུ་ཕྱག་གིས་ཐལ་མོ་སྦྱོར་ནས་རྗེས་འཇུག་གི་གང་ཟག་རྣམས་ལ་གདམས་པ་ཡིན་ཞེས་པའི་དོན་ནོ། །

རྒྱས་བཤད། ཤེས་བཞིན་མེད་པའི་ཉེན་དམིགས་བསྟན་པ། གཉིས་པ་རྒྱས་པར་བཤད་པ་ལ་གཉིས་ཏེ། ཤེས་བཞིན་མེད་པའི་ཉེས་དམིགས་བསྟན་པ་དང༌། དྲན་པ་བསྟེན་ཐབས་དངོས་བསྟན་པའོ། །དང་པོ་ནི། ནད་ཀྱིས་དཀྲུགས་པའི་མི་དག་ནི། །ལས་རྣམས་ཀུན་ལ་མཐུ་མེད་པ། །དེ་བཞིན་རྨོངས་པས་སེམས་དཀྲུགས་པ། །ལས་རྣམས་ཀུན་ལ་མཐུ་མེད་དོ། །ཞེས་པ་ནི། དཔེར་ན། རླུང་མཁྲིས་བད་ཀན་འདུས་པ་སོགས་ནད་ཀྱིས་ཤིན་ཏུ་ལུས་དཀྲུགས་ཏེ་མནར་བར་གྱུར་པའི་མི་དག་ནི་ལས་ཀ་གང་དང་གང་ཡིན་ན་དེ་རྣམས་ཀུན་ལ་ཡང་ལས་ཀ་དེ་བྱ་བའི་མཐུ་དང་ནུས་པ་མེད་པའི་དཔེ་དེ་བཞིན་དུ། བླང་དོར་གྱི་གནས་ལ་ཤིན་ཏུ་རྨོངས་ནས་དྲན་ཤེས་བཞིན་ཉམས་པས་སེམས་དཀྲུགས་པར་གྱུར་པའི་གང་ཟག་དེ་ནི་ཀློག་པ་ཐོས་བསམ། སྤོང་བ་བསམ་གཏན་ལ་སོགས་པའི་དགེ་བའི་ལས་གང་དང་གང་ཡིན་ནའང་། ཀུན་ལ་ཡང་མཐུ་དང་ནུས་པ་མེད་དོ་ཞེས་གསུངས། 

ཤེས་བཞིན་མེད་པའི་སེམས་ལྡན་པའི། །ཐོས་དང་བསམ་དང་སྒོམ་པ་ཡང་། །གློ་རྡོལ་བུམ་པའི་ཆུ་བཞིན་དུ། །དྲན་པ་ལ་ནི་དེ་མི་གནས། །ཞེས་པ་ནི། གང་ཟག་གང་ཞིག་རང་གི་ལུས་དང་སེམས་ཀྱི་གནས་སྐབས་ལ་ཡང་ནས་ཡང་དུ་བརྟགས་ཤིང་དཔྱད་པར་བྱེད་པའི་ཤེས་བཞིན་གྱི་བསམ་བློ་མེད་པའི་སེམས་དང་ལྡན་པའི་གང་ཟག་དེས་བླ་མ་དགེ་བའི་བཤེས་གཉེན་ལས་དཔེ་ཆ་གསུང་རབ་གཞན་ཉན་ཏེ་ཐོས་པ་དང་། དེའི་དོན་ལ་རང་གིས་བསམ་བྱུང་གིས་སྒྲོ་འདོགས་བཅད་དེ་ཤེས་པར་བྱ་བ་ལྟ་བུ་དང་། ཤེས་ཟིན་ཉམས་སུ་ལེན་ཏེ་སྒོམ་པར་བྱེད་པ་ལྟ་བུ་གང་དང་གང་བྱེད་པ་ཡིན་ན་ཡང་། དེ་དག་ཐམས་ཅད། དཔེར་ན། གློ་རྡོལ་བ་སྟེ་གློ་ནས་སམ་ཞབས་ནས་ཨི་ཁུང་བུག་པའི་བུམ་པའི་ནང་དུ་ད་ལྟ་ཆུ་གང་བླུགས་པ་ཡིན་ན་ཡང་དུས་ཚོད་ཐུང་ངུའི་ནས་ནས་ཕྱིར་འཛག་ནས་ནང་དུ་མི་གནས་པའི་དཔེ་དེ་བཞིན་དུ། ཤེས་བཞིན་མེད་པའི་གང་ཟག་གི་རྒྱུད་ལ་ཐོས་བསམ་སྒོམ་པ་ཐམས་ཅད་ནི་རིམ་པས་རིམ་པས་བརླག་འགྲོ་བ་མ་གཏོགས་དྲན་པས་ཟིན་མ་ནུས་ནས་དྲན་པ་ལ་ནི་དེ་མི་གནས་པའི་ཉེས་པ་དང་བཅས་པ་ཡིན་པས། དུས་དང་རྣམ་པ་ཀུན་ཏུ་རང་གི་ལུས་སེམས་ཀྱི་སྐབས་ལ་ཡང་ནས་ཡང་དུ་བརྟགས་ཤིང་དཔྱད་པའི་ཤེས་བཞིན་དེ་ལ་ནན་ཏན་བྱ་དགོས་པར་བསྟན། 

ཐོས་ལྡན་དད་པ་ཅན་དང་ནི། །བརྩོན་པ་ལྷུར་ལེན་དུ་མ་ཡང་། །ཤེས་བཞིན་མེད་པའི་སྐྱོན་ཆགས་པས། །ལྟུང་བའི་རྙོག་དང་བཅས་པར་འགྱུར། །ཞེས་པ་ནི། ཐོས་ལྡན་ཞེས་པ་སྟེ་དེ་ཡང་བླང་དོར་གྱི་གནས་ཏེ་དགེ་བའི་ཕན་ཡོན་དང་སྡིག་པའི་ཉེས་དམིགས་ལ་སོགས་པ་དེ་འདྲ་ཡང་སློབ་གཉེར་གྱི་སྒོ་ནས་མང་དུ་ཐོས་པ་དང་ཡང་ལྡན་ལ། ལས་འབྲས་ལ་ཡིད་ཆེས་པ། མཆོག་གསུམ་ལ་དང་བའི་དད་པ་ལྟ་བུ་དད་པ་ཡང་གང་ལ་གང་འཚམས་ཡོད་པ་དང་། ཡང་དགེ་བ་སྒྲུབ་པ་དང་། སྡིག་པ་སྤོང་བའི་སྤོང་གཉེན་ལ་སེམས་སྤྲོ་བའི་རང་བཞིན་ཅན་བརྩོན་པ་ལྷུར་ལེན་པའི་གང་ཟག་དུ་མ་ཡང་། སྐབས་འགའ་རེ་ལ་རང་གི་ལུས་སེམས་ལ་བརྟགས་ཤིང་དཔྱད་པར་བྱེད་པའི་ཤེས་བཞིན་དེ་མེད་པའི་སྐྱོན་ཆགས་པས། རྐྱེན་དབང་གི་སྟོབས་ཀྱི་སྒོ་ནས་རང་གི་རྒྱུད་ཀྱི་བསླབ་པའི་སྡོམ་པ་གང་དང་གང་ཡོད་ན་དེ་དག་ཐམས་ཅད་དང་འགལ་བའི་ཉེས་སྤྱོད་བྱུང་ནས་ལྟུང་བའི་རྙོག་མ་དང་བཅས་པ་སྟེ། མདོར་ན་སོ་ཐར་གྱི་དགེ་བསྙེན་ནམ་དགེ་ཚུལ་དགེ་སློང་གི་སྡོམ་པ་དང་། བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ། གསང་བ་སྔགས་ཀྱི་སྡོམ་པ་ལྟ་བུ་གང་དང་གང་ཡིན་ན། དེ་དང་དེ་ལས་འགལ་བའི་ལྟུང་བའི་རྙོག་མ་དང་བཅས་པ་དེ་འདྲ་འབྱུང་བ་ཡང་མང་པོ་ཡོད་པར་གསུངས། 

དེའང་ཤེས་བཞིན་མེད་པའི་སྐྱོན་ནི། ཤེས་བཞིན་མེད་པའི་ཆོམ་རྐུན་དག །དྲན་པ་ཉམས་པའི་རྗེས་འབྲང་པས། །བསོད་ནམས་དག་ནི་ཉེར་བསགས་ཀྱང་། །རྐུན་པོས་འཕྲོག་བཞིན་ངན་འགྲོར་འགྲོ། །ཞེས་པ་ནི། གང་ཟག་གང་ལ་རང་གི་ལུས་སེམས་ལ་ཡང་ཡང་བརྟགས་ཤིང་དཔྱད་པའི་ཤེས་བཞིན་མེད་པའི་སྐྱོན་གྱི་སྒོ་ནས་ཆགས་སོགས་ཉོན་མོངས་པ་ནི་ཆོམ་རྐུན་ལྟ་བུ་ཡིན་པས། དེ་དག་ནི་བླང་དོར་གྱི་གནས་ལ་མི་བརྗེད་པའི་དྲན་པ་དེ་ཉམས་སོང་བའི་རྗེས་སུ་འབྲང་བ་ཡིན་པས། སྔར་ཐོས་བསམ་སྒོམ་པ་སོགས་ཀྱིས་བསོད་ནམས་དག་ནི་ཅུང་ཟད་གང་ལ་གང་འཚམས་ཉེ་བར་བསགས་ཡོད་ཀྱང་། རྐུན་པོས་འཕྲོག་པ་བཞིན་དུ་དགེ་བའི་ནོར་ཐམས་ཅད་འཕྲོག་སྟེ་བདེ་འགྲོར་སྲོག་ཀྱང་བཅད་ནས་སྐྱེ་བ་ཕྱི་མ་ལ་ངན་འགྲོར་འགྲོ་བར་འགྱུར་བའང་ཡོད་པ་ཡིན་པ་སྟེ། དཔེར་ན། མི་ནོར་དང་ལྡན་པའི་གང་ཟག་འགའ་རེ་གཟབ་གཟབ་མ་བྱས་ན་རང་གི་མཛོད་ཕུག་ཏུ་ཆོམ་རྐུན་པ་ཞུགས་ནས་རང་གི་མཛོད་ནོར་ཐམས་ཅད་འཁྱེར་བས་མ་ཟད་རང་ཉིད་ཀྱང་གསོད་པར་བྱེད་པའི་ཉེན་ཁ་དང་བཅས་པའི་དཔེ་དེ་བཞིན་ཡིན་པར་གསུངས། 

ཉོན་མོངས་ཆོམ་རྐུན་ཚོགས་འདི་ནི། །གླགས་སྐབས་འཚོལ་བར་བྱེད་པ་སྟེ། །གླགས་རྙེད་གྱུར་ནས་དགེ་འཕྲོག་ཅིང་། །བདེ་འགྲོའི་སྲོག་ཀྱང་འཇོམས་པར་བྱེད། །ཅེས་པ་ནི། ཉོན་མོངས་པ་ཆགས་པ་དང་སྡང་བ། ཕྲག་དོག་དང་འགྲན་སེམས། ང་རྒྱལ་ལ་སོགས་པ་འདི་རྣམས་ནི་ཆོམ་རྐུན་པའམ་ཇག་པ་དང་འདྲ་བ་ཡིན་པས། དེའི་ཚོགས་འདི་དག་རྣམས་ཀྱིས་ནི་གླགས་དང་སྐབས་འཚོལ་བར་བྱེད་པ་ཡིན་པ་སྟེ། དཔེར་ན་ཆོམ་རྐུན་པས་ནོར་ལྡན་གྱི་གང་ཟག་གི་མཛོད་ནོར་དེ་ལེན་པའི་བསམ་པས་དེ་གར་སོང་གར་སྡོད་ཀྱི་གནས་ཚུལ་དེ་ལ་ཉུལ་མ་བྱས་ཤིང་བརྟག་ཞིབ་བྱེད་པའི་སྒོ་ནས། རང་ཉིད་ག་དུས་ཁོའི་མཛོད་ཆེན་དུ་ཞུགས་ས་རྙེད་རྒྱུའི་སྐབས་འཚོལ་བར་བྱེད་པའི་དཔེ་དེ་བཞིན། ཉོན་མོངས་པ་ཆགས་སོགས་དེ་དག་གིས་གླགས་རྙེད་པར་གྱུར་ནས་རང་གི་སེམས་རྒྱུད་ལ་ཞུགས་པ་ཡིན་ན། དགེ་བའི་ནོར་རྫས་དེ་དག་ཀྱང་འཕྲོག་ཅིང་། དེ་ཡང་ཁོང་ཁྲོ་ལྟ་བུ་གཅིག་སྐྱེས་པ་ཡིན་ན་དུས་ཡུན་རིང་པོར་བསགས་པའི་དགེ་བའི་རྩ་བ་ཐམས་ཅད་ཀྱང་ཟད་ཅིང་མེད་པར་འགྱུར་བ་ཡིན་པར་གསུངས་པས། དེ་ལྟ་བུའི་དགེ་བའི་ནོར་ཐམས་ཅད་ཀྱང་འཕྲོག་ཅིང་། བདེ་འགྲོ་མཐོ་རིས་ལྷ་དང་མིའི་ལུས་རྟེན་ཐོབ་པར་བྱེད་པའི་སྲོག་ལྟ་བུ་དེ་ཉིད་ཀྱང་འཇོམས་པར་བྱེད་པའི་ཉེན་ཁ་དེ་འདྲ་ཡོད་པར་གསུངས། དེའི་ཕྱིར་ན་ཤེས་བཞིན་དེ་ལུས་དང་སེམས་ཀྱི་གནས་སྐབས་ལ་ཡང་ནས་ཡང་དུ་བརྟགས་ཤིང་དཔྱད་པར་བྱ་བ་དེ་རྒྱུན་ལྡན་དུ་བསྟེན་དགོས་པ་ཡིན་པ་ལ། དེ་བསྟེན་མ་ནུས་ན་ཉེས་དམིགས་དང་བཅས་པ་ཡིན་པར་གསུངས།

དྲན་པ་བསྟན་ཐབས་དངོས་བསྟན་པ། གཉིས་པ་དྲན་པ་བསྟེན་ཐབས་དངོས་བསྟན་པ་ནི། དེ་བས་དྲན་པ་ཡིད་སྒོ་ནས། །གུད་དུ་ནམ་ཡང་མི་གཏོང་ངོ༌། །སོང་ནའང་ངན་འགྲོའི་གནོད་པ་དག །དྲན་པར་བྱས་ཏེ་ཉེ་བར་བཞག །ཞེས་པ་ནི། རྒྱུ་མཚན་དེ་ལྟ་བས་ན་བླང་དོར་གྱི་གནས་མི་བརྗེད་པའི་དྲན་པ་སྒོ་སྲུང་ལྟ་བུ་དེ་ཉིད་རང་གི་ཡིད་དམ་སེམས་ཁང་ཁྱིམ་གྱི་སྒོ་དྲུང་ལྟ་བུ་ནས་གུད་དུ་སྟེ་ཟུར་དུ་ནམ་ཡང་གཏོང་མི་རུང་ཞིང་། གལ་སྲིད་སྐབས་འགའ་རེ་ལ་དྲན་པ་དེ་གུད་དུ་སོང་ནས་བརྗེད་སོང་ན་ཡང་། དྲན་པ་མེད་པའི་ཉེས་པས་ཆགས་སོགས་ཉོན་མོངས་རང་རྒྱུད་ལ་བསྐྱེད་ནས་མི་དགེ་བའི་ལས་ལམ་ལ་འཇུག་སྟེ། དེའི་འབྲས་བུ་སྐྱེ་བ་ཕྱི་མ་ལ་ངན་སོང་གི་འགྲོ་བ་དམྱལ་བ་སོགས་སུ་སྐྱེས་ནས་སྡུག་བསྔལ་དྲག་པོས་གནོད་པ་འབྱུང་བ་དེ་དག་ཚུལ་བཞིན་དུ་བསམས་ཏེ། དྲན་པ་དེ་ཉིད་རང་གི་སེམས་ཀྱི་སྒོ་དྲུང་ལྟ་བུ་ལ་ཉེ་བར་བཞག་དགོས་པར་གསུངས། 

བླ་མ་དང་ནི་འགྲོགས་པ་ལས། །མཁན་པོས་རྗེས་སུ་བསྟན་པ་དང༌། །འཇིགས་པས་སྐལ་ལྡན་གུས་བྱེད་ལ། །དྲན་པ་བདེ་བླག་ཉིད་དུ་སྐྱེ། །ཞེས་པ་ནི། དྲན་པ་སྐྱེ་བའི་རྒྱུའམ་བསྟེན་ཐབས་ནི། རང་གི་བླ་མ་དགེ་བའི་བཤེས་གཉེན་དང་ཡུན་རིང་དུ་འགྲོགས་པ་ལས་དྲན་པ་བདེ་བླག་ཏུ་སྐྱེ་བར་འགྱུར་བ་ཡིན། དེས་ན་མཉམ་དུ་འགྲོགས་པ་ལས་སྐྱེ་བ་དང་། དེ་བཞིན་དུ་དགེ་ཚུལ་དང་དགེ་སློང་གི་སྐབས་ཀྱི་མཁན་པོས་གདམས་ངག་རྗེས་སུ་བསྟན་པ་ཇི་ལྟ་བ་བཞིན་དུ། རང་གིས་ཚུལ་བཞིན་དུ་བསླབ་པར་བྱེད་པ་སྟེ་མདོར་ན་རང་ཉིད་བསླབ་པའི་སྡོམ་པ་དང་འགལ་བར་འགྱུར་ན། བླ་མའམ་མཁན་སློབ་ཀྱིས་བཀའ་བཀྱོན་པའམ་ཐུགས་ཁྲོས་པ་སོགས་ཀྱི་ཉེས་དམིགས་ལ་འཇིགས་པའམ་སྐྱག་པས། སྐལ་བ་དང་ལྡན་པའི་གང་ཟག་མདོར་ན་རང་གི་རྒྱུད་ཀྱི་བསླབ་པའི་སྡོམ་པ་ལ་ཚུལ་བཞིན་དུ་གུས་པར་བྱེད་པ་དེ་འདྲ་ལ་ནི་བླང་དོར་གྱི་གནས་མི་བརྗེད་པའི་དྲན་པ་བདེ་བླག་ཉིད་དུ་སྐྱེ་བ་ཡིན། 

སངས་རྒྱས་བྱང་ཆུབ་སེམས་དཔའ་དག །ཀུན་ཏུ་ཐོགས་མེད་གཟིགས་པར་ལྡན། །དེ་དག་ཐམས་ཅད་སྤྱན་སྔ་ན། །རྟག་པར་བདག་གི་གནས་སོ་ཞེས། །ཞེས་པ་ནི། ཡང་མཁན་སློབ་དང་དགེ་བའི་བཤེས་གཉེན་སོགས་དང་ཐག་རིང་དུ་གྱུར་ཏེ་རང་གཅིག་པུ་རི་ཁྲོད་སོགས་སུ་གནས་པའི་སྐབས་ལྟ་བུ་ཡིན་ན། སྐབས་དེར་གཞན་རང་གི་བླ་མ་དང་ཆོས་གྲོགས་སུ་ཡིས་མ་མཐོང་བ་ཡིན་ན་ཡང་། རྫོགས་པའི་སངས་རྒྱས་དང་བྱང་ཆུབ་སེམས་དཔའ་དེ་དག་ནི་དུས་ཀུན་ཏུ་ཤེས་བྱ་ཐམས་ཅད་ལ་ཆགས་པ་དང་ཐོགས་པ་མེད་པའི་ཚུལ་གྱི་སྒོ་ནས་གཟིགས་པ་དང་ལྡན་པར་གྱུར་པ་ཡིན་པས་དེ་དག་ནི་མིག་ལྡན་གྱི་སྐྱེས་བུ་དང་ཆོས་མཚུངས་པ། རང་ཉིད་ནི་ཤེས་རབ་ཀྱི་མིག་མེད་པས་ལོང་བ་དང་ཆོས་མཚུངས་པས་ལོང་བའི་མདུན་དུ་མིག་ལྡན་གྱིས་ལོང་བའི་གནས་སྐབས་ཐམས་ཅད་མཐོང་བ་དེ་བཞིན་དུ། དེ་དག་གིས་གཟིགས་པ་ཡིན་པས་དེ་ཐམས་ཅད་ཀྱི་སྤྱན་སྔ་ན་དུས་རྟག་པར་རྒྱུན་ལྡན་དུ་བདག་ནི་གནས་ཡོད་པས། ཆགས་སོགས་ཀྱིས་ཀུན་ནས་བསླངས་པའི་མི་དགེ་བའི་ལས་ལམ་ལ་འཇུག་ན་སངས་རྒྱས་དང་བྱང་ཆུབ་སེམས་དཔའ་རྣམས་ཐུགས་འཕམ་པར་འགྱུར་རོ་བསམས་ནས་ཉེས་སྤྱོད་སྤོང་བ་ལ་བརྩོན་པར་བྱ། 

དེ་ལྟར་བསམས་ནས་ངོ་ཚ་དང་། །གུས་དང་འཇིགས་ལྡན་དེ་བཞིན་མནོས། །དེས་ནི་སངས་རྒྱས་རྗེས་དྲན་པའང་། །དེ་ལ་ཡང་དང་ཡང་འབྱུང་། །ཞེས་པ་ནི། དེ་ལྟར་བསམས་ནས་རང་ངོ་ལ་ལྟོས་ནས་ངོ་ཚར་ཤེས་པ་དང༌། རང་གི་རྒྱུད་ཀྱི་བསླབ་པ་ལ་གུས་པ་དང་བཅས་པ་དང༌། གཞན་ངོ་སངས་རྒྱས་བྱང་ཆུབ་སེམས་དཔའ་དང༌། དེ་བཞིན་དུ་རང་གི་མཁན་སློབ་དགེ་བའི་བཤེས་གཉེན་སོགས་ཐུགས་ཁྲོས་པའི་འཇིགས་པ་དང་ལྡན་པའི་རྣམ་པ་དེ་བཞིན་དུ་མནོས་ཤིག་སྟེ་མནོས་པར་གྱིས་ཤིག་ཅེས་དེ་འདྲ་བྱེད་པ་ཡིན་ན། དེ་འདྲའི་གང་ཟག་དེས་ནི་སངས་རྒྱས་རྗེས་སུ་དྲན་པ་ཞེས་སངས་རྒྱས་རྗེས་དྲན་དང༌། ཆོས་རྗེས་དྲན། དགེ་འདུན་རྗེས་དྲན། དེ་ནས་ཚུལ་ཁྲིམས་རྗེས་སུ་དྲན་པ། གཏོང་བ་རྗེས་སུ་དྲན་པ། ལྷ་རྗེས་སུ་དྲན་པ་ཞེས་རྗེས་སུ་དྲན་པ་རྣམ་པ་དྲུག་གི་ནང་ནས། སངས་རྒྱས་རྗེས་སུ་དྲན་པ་ཞེས་བྱ་བ་སངས་རྒྱས་ཞེས་པའི་མཚན་ཙམ་ཡིད་ཡུལ་དུ་འཆར་ན་ཡང་བསོད་ནམས་ཀྱི་ཕུང་པོ་ཚད་མེད་པ་དང་ལྡན་པར་གྱུར་པ་དེས་ན་སངས་རྒྱས་རྗེས་སུ་དྲན་པའང་། གང་ཟག་ངོ་ཚ་ཁྲེལ་ཡོད་དང་ལྡན་པ་བསླབ་པ་ལ་གུས་པར་གྱུར་པ་དེ་ལ་ཡང་དང་ཡང་དུ་སེམས་རྒྱུད་ལ་འབྱུང་བར་འགྱུར། 

གང་ཚེ་དྲན་པ་ཡིད་སྒོ་ནས། །བསྲུང་བའི་དོན་དུ་གནས་གྱུར་པ། །དེ་ཚེ་ཤེས་བཞིན་འོང་འགྱུར་ཞིང་། །སོང་བ་དག་ཀྱང་ཕྱིར་འོང་འགྱུར། །ཞེས་པ་ནི། དུས་གང་གི་ཚེ་ན་བླང་དོར་གྱི་གནས་ཏེ་མི་བརྗེད་པའི་དྲན་པ་སྒོ་སྲུང་ལྟ་བུ་དེ་ཉིད་རང་གི་ཡིད་དམ་སེམས་ཁང་ཁྱིམ་ལྟ་བུ་དེའི་སྒོ་ནས་བསྲུང་བའི་དོན་དུ་གནས་པར་གྱུར་པ་དུས་དེའི་ཚེ་ན་ལུས་ངག་ཡིད་ཀྱི་སྤྱོད་པ་དག་ལ་ལུས་ཀྱིས་འདི་ལྟར་བྱའོ། །ངག་གིས་འདི་ལྟར་སྨྲའོ། །སེམས་ཀྱིས་འདི་ལྟར་བསམ་པར་བྱ་བའོ་སྙམ་དུ་ཤེས་བཞིན་དུ་འཇུག་པ་དེ་ཉིད་ཀྱང་རང་གི་ངང་གིས་འོང་བར་འགྱུར་ཞིང་། ལན་འགའ་རེ་བརྗེད་སོང་བ་དྲན་པ་ཉམས་སོང་བ་ལྟ་བུ་ཡོད་ན་དེ་དག་ཀྱང་ག་ལེ་ག་ལེར་ཤེས་བཞིན་དང་ལྡན། དྲན་པ་དང་ལྡན་ན་ཕྱིར་འོང་ནས་དྲན་པར་འགྱུར་བ་སོགས་དེ་འདྲའི་ཕན་ཡོན་དང་བཅས་པ་འགྱུར་བ་ཡིན་ཞེས་བསྟན་པ་ཡིན་ནོ། །

དྲན་ཤེས་དང་ལྡན་པའི་སྒོ་ནས་སེམས་སྦྱོང་གི་སྤྱོད་པར་བསླབ་ཚུལ། ཉེས་སྤྱོད་སྡོམ་པའི་ཚུལ་ཁྲིགས་ལ་བསླབ་པ། གསུམ་པ་དྲན་ཤེས་དང་ལྡན་པའི་སྒོ་ནས་སེམས་སྦྱོང་གི་སྤྱོད་པ་ལ་བསླབ་པའི་ཚུལ་ལ་གསུམ་སྟེ། ཉེས་སྤྱོད་སྡོམ་པའི་ཚུལ་ཁྲིམས་ལ་བསླབ་པ་དང༌། དགེ་བ་ཆོས་སྡུད་པའི་ཚུལ་ཁྲིམས་ལ་བསླབ་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པའོ། །དང༌པོ་ལ་གཉིས། སྒོ་གསུམ་གྱི་སྤྱོད་པ་ཐམས་ཅད་དག་པར་བྱ་བ་དང་། བསླབ་པ་མི་ཉམས་པར་བསྲུང་བའོ། །དང་པོ་ནི། རེ་ཞིག་དང་པོར་འདི་འདྲའི་སེམས། །འདི་ནི་སྐྱོན་བཅས་ཤེས་བྱས་ནས། །དེ་ཚེ་བདག་གིས་ཤིང་བཞིན་དུ། །ཟུངས་ཐུབ་པར་ནི་གནས་པར་བྱ། །ཞེས་པ་ནི། རེ་ཞིག་སྟེ་དང་པོར་རང་གི་སེམས་ལ་རྣམ་པར་རྟོག་པར་གང་དང་གང་སྐྱེས་བརྟག་པ་ན། མི་དགེ་བའི་རྣམ་རྟོག་སྐྱེས་པར་གྱུར་པའི་ཚེ་ན་འདི་འདྲ་བའི་སེམས་འདི་ནི་ཚེ་འདི་དང་སྐྱེ་བ་ཕྱི་མ་གཉིས་ཀ་ལ་གནོད་པ་བྱེད་པའི་སྐྱོན་དང་བཅས་པའི་སེམས་ཡིན་པར་ཤེས་པར་བྱས་ནས། དུས་དེའི་ཚེ་ན་བདག་གིས་ལུས་ལས་སུ་མི་བྱ། ངག་སྨྲ་བར་མི་བྱ།སེམས་རྟོག་ངན་གྱི་རྗེས་སུ་འབྲང་དུ་མི་བཅུག་པར་ཤིང་སྡོང་ཆེན་པོ་རླུང་གིས་མི་གཡོ་བ་དེ་བཞིན་དུ་བརྟན་པོར་ཏེ་ཟུངས་ཐུབ་པར་ནི་གནས་པར་བྱ་ལ། 

དོན་མེད་གཡེང་བར་ལྟ་བ་ནི། །ནམ་ཡང་བདག་གིས་མི་བྱ་སྟེ། །ངེས་པར་སེམས་པས་རྟག་ཏུ་ནི། །མིག་ནི་ཕབ་སྟེ་བལྟ་བར་བྱ། །ཞེས་པ་ནི། མིག་གིས་ཆོས་དང་མི་མཐུན་པའི་བྱ་བ་དོན་མེད་པ་ལ་ཆགས་སོགས་ཀྱི་ཉོན་མོངས་པས་གཡེང་བར་འགྱུར་བའི་ལྟ་བ་ནི་དུས་ནམ་དུ་ཡང་བདག་གིས་མི་བྱ་སྟེ། དེ་ཡང་བླང་དོར་གྱི་གནས་ལ་ངེས་པར་སེམས་བཞིན་པས་དུས་རྟག་ཏུ་མིག་ནི་གཉའ་ཤིང་གང་ཙམ་དུ་སྟེ་འདོམས་གང་ཙམ་དུ་ཕབ་སྟེ་མདུན་ཕྱོགས་སུ་བལྟ་བར་བྱ། 

ལྟ་བ་ངལ་བསོའི་ཆེད་དུ་ནི། །རེས་འགའ་ཕྱོགས་སུ་བལྟ་བར་བྱ། །འགའ་ཞིག་མིག་ལམ་སྣང་གྱུར་ན། །བལྟས་ནས་འོངས་པ་ལེགས་ཞེས་བརྗོད། །ཞེས་པ་ནི། ཡང་ཅུང་ཟད་ངལ་ཞིང་དུབ་པར་གྱུར་པ་ན་ལྟ་བ་སྟེ་ངལ་གསོ་བར་བྱ་བའི་ཆེད་དུ་ནི་རེས་འགར་ཕྱོགས་དང་ཕྱོགས་མཚམས་རྣམས་སུ་ཅུང་ཟད་བལྟ་བར་བྱ་ལ། ཡང་ལམ་དུ་འགྲོ་བའི་སྐབས་ན་གང་ཟག་འགའ་ཞིག་དང་འཕྲད་དེ་མིག་གི་ལམ་དུ་སྣང་བར་གྱུར་པ་ན་དེ་ལ་ཡང་འཛུམ་པའི་བཞིན་གྱིས་བལྟས་ནས་ཁྱོད་འོངས་པ་ལེགས་སོ་ཞེས་པ་ལྟ་བུ། འོ་བརྒྱལ་མ་སོང་ངམ་ཞེས་པ་ལྟ་བུ། ལམ་དུ་བདེ་པོ་བྱུང་ངམ་ཞེས་པ་ལྟ་བུའི་སྙན་པོའི་ཚིག་གིས་ཀྱང་བརྗོད་པར་བྱ། 

ལམ་སོགས་འཇིགས་པ་བརྟག་པའི་ཕྱིར། །ཡང་དང་ཡང་དུ་ཕྱོགས་བཞིར་བལྟ། །ངལ་བསོས་ཁ་ནི་ཕྱིར་བལྟས་ནས། །རྒྱབ་ཀྱི་ཕྱོགས་སུ་བལྟ་བར་བྱ། །ཞེས་པ་ནི། འཇིགས་པ་དང་བཅས་པའི་ལམ་ལ་འགྲོ་བའི་སྐབས་ལ་དགྲ་རྐུན་དང་། གཅན་གཟན་སོགས་དང་། གཡང་ས་ལ་སོགས་པའི་འཇིགས་པ་ཡོད་མེད་བརྟག་པར་བྱ་བའི་ཕྱིར་དུ་ཡང་ནས་ཡང་དུ་ཤར་ལ་སོགས་པའི་ཕྱོགས་བཞི་ལ་ཡང་བལྟ་བར་བྱ་ལ། ལམ་དུ་འགྲོ་སྟེ་ལ་ལ་སོགས་པ་ལ་འཛེགས་པའི་སྐབས་ན་ངལ་བསོ་དགོས་ན། ངལ་བསོས་ནས་དེ་དུས་ཁ་ནི་ཡར་ཡོང་སའི་ཕྱིར་ཕྱོགས་ལ་བལྟས་ནས་རང་ཡོང་སའི་རྒྱབ་ཕྱོགས་སུ་ཡང་གནོད་འཚེ་བྱེད་མཁན་ལ་སོགས་པ་ཡོད་མེད་ཀྱང་བལྟ་བར་བྱ། །

མདུན་དང་རྒྱབ་ཏུ་བརྟག་བྱས་ནས། །འགྲོ་འམ་ཡང་ན་འོང་བྱ་སྟེ། །དེ་ལྟར་གནས་སྐབས་ཐམས་ཅད་དུ། །དགོས་པ་ཤེས་ནས་སྤྱད་པར་བྱ། །ཞེས་པ་ནི། རང་གང་དུ་འགྲོ་བའི་མདུན་ཕྱོགས་དང༌། གང་ནས་འོང་བའི་རྒྱབ་ཕྱོགས་སུ་འཇིགས་པ་སོགས་ཡོད་མེད་ཡང་ནས་ཡང་དུ་བརྟག་པར་བྱས་ནས་འཇིགས་པ་དང་གནོད་འཚེ་བྱེད་མཁན་མེད་ན་འགྲོ་འམ། ཡང་ན་འཇིགས་པ་དང་བཅས་པ་དོགས་ན་སླར་འོང་བར་བྱ་སྟེ། དེ་ལྟར་བཟའ་བ་དང༌། ཉལ་བ། འགྲོ་བ། སྡོད་པ་ལ་སོགས་པའི་གནས་སྐབས་ཐམས་ཅད་དུ་རང་དང་གཞན་གྱི་དོན་རྣམས་དགོས་པ་གང་དང་གང་ཡིན་པ་དེ་ཉིད་ཤེས་པར་བྱས་ནས་བྱ་བ་དེ་ཚུལ་བཞིན་དུ་སྤྱད་པར་བྱ། 

ལུས་ཀྱིས་འདི་ལྟར་གནས་བྱ་ཞེས། །བྱ་བ་བསྡོགས་ནས་དེ་ནས་ནི། །སྐབས་སུ་ལུས་འདི་ཇི་ལྟ་བུར། །གནས་པ་ཡིན་ཞེས་བལྟ་བར་བྱ། །ཞེས་པ་ནི། སེམས་མཉམ་པར་བཞག་པ་ལྟ་བུའི་ཚེ་ན་ལུས་ཀྱིས་དཀྱིལ་མོ་དཀྲུང་བཅས་ཏེ་དྲང་པོར་བསྲང་བ་སོགས་འདི་དང་འདི་ལྟ་བུའི་སྒོ་ནས་གནས་པར་བྱ་ཞེས་པ་དང་། བྱ་བ་བསྡོགས་ནས་ཞེས་པ་སྟེ་དང་པོ་འགོ་བརྩམས་པའི་གནས་སྐབས་ནས་དེ་ལྟར་སེམས་ཀྱིས་ཚུལ་བཞིན་དུ་དཔྱད་དེ་བཞག་ནས་དེ་ནས་ནི། སྐབས་དང་སྐབས་སུ་བདག་གི་ལུས་འདི་ཉིད་ཇི་ལྟ་བུར་གནས་པ་ཡིན་ཞེས་དྲན་ཤེས་བཞིན་གྱིས་ཡང་ནས་ཡང་དུ་བལྟ་བར་བྱ། 

སེམས་ཀྱི་གླང་ཆེན་མྱོས་པ་ནི། །ཆོས་ལ་སེམས་པའི་ཀ་ཆེན་ལ། །ཇི་ལྟར་བཏགས་པ་མི་འཆོར་བར། །དེ་ལྟར་འབད་པ་ཀུན་གྱིས་བརྟག །ཅེས་པ་ནི། ཆགས་སོགས་ཉོན་མོངས་པའི་དབང་དུ་སོང་བའི་སེམས་དེ་ནི་སེམས་ཀྱི་གླང་ཆེན་ཏེ་རྒུན་ཆང་གིས་མྱོས་པ་ལྟ་བུའི་རང་བཞིན་ཡིན་པས། དེ་ནི་དམ་པའི་ཆོས་ལ་སེམས་པ་སྟེ་དལ་འབྱོར་རྙེད་པར་དཀའ་བ་དང༌། འཆི་བ་མི་རྟག་པ། ལས་རྒྱུ་འབྲས།འཁོར་བའི་ཉེས་དམིགས་སྒོམ་པར་བྱེད་པ་ལྟ་བུ། ཡང་ན་བྱམས་པ་དང་སྙིང་རྗེ་དང༌། བྱང་ཆུབ་ཀྱི་སེམས་སོགས་ལ་སེམས་པའི་ཀ་བ་ཆེན་པོ་ལྟ་བུ་དེ་ཉིད་ལ་ཐོག་མར་དྲན་པ་དང་ཤེས་བཞིན་གྱི་སྒོ་ནས་ཇི་ལྟར་བཏགས་པ་ལྟར་དུ་གཞན་དུ་མི་འཆོར་བ་དེ་ལྟར་ནན་ཏན་གྱིས་འབད་པ་ཀུན་གྱི་སྒོ་ནས་བརྟག་པར་ཡང་ནས་ཡང་དུ་དཔྱད་པར་བྱ། 

ཅི་ནས་ཏིང་འཛིན་བརྩོན་པ་ནི། །སྐད་ཅིག་གཅིག་ཀྱང་མི་འཆོར་བར། །བདག་གི་ཡིད་འདི་གར་སྤྱོད་ཅེས། །དེ་ལྟར་ཡིད་ལ་སོ་སོར་བརྟག །ཅེས་པ་ནི། དེ་ཡང་ཅི་ནས་ཀྱང་དམ་པའི་ཆོས་ཀྱི་དོན་ལ་སེམས་པ་དང་། སྤྱོད་པ་སེམས་རྩེ་གཅིག་ཏུ་གནས་པའི་ཏིང་ངེ་འཛིན་ལ་བརྩོན་པ་དེ་ཉིད་ནི་དུས་སྐད་ཅིག་མ་གཅིག་ཀྱང་གཞན་དུ་མི་འཆོར་བར་གནས་པར་བྱ་ཞིང་། གལ་ཏེ་སྐབས་འགར་ཅུང་ཟད་སེམས་གཞན་དུ་གཡེང་བར་གྱུར་ན་བདག་གི་ཡིད་དམ་སེམས་འདི་ཉིད་ནི་ད་ལྟ་གར་སྤྱད་པ་ཡིན་གྱི། དེ་ལྟར་དུ་རང་གི་ཡིད་ལ་རང་གིས་སོ་སོར་ཡང་ནས་ཡང་དུ་བརྟག་ཅིང་དགེ་བའི་དམིགས་པ་ལ་སླར་མཉམ་པར་བཞག་གོ །

འཇིགས་དང་དགའ་སྟོན་སོགས་འབྲེལ་བར། །གལ་ཏེ་མི་ནུས་ཅི་བདེར་བྱ། །འདི་ལྟར་སྦྱིན་པའི་དུས་དག་ཏུ། །ཚུལ་ཁྲིམས་བཏང་སྙོམས་བཞག་པར་གསུངས། །ཞེས་པ་ནི། སྐབས་འགའ་རེར་དགྲ་རྐུན་དང་གཅན་གཟན་དང་མེ་ཆུ་ལ་སོགས་པའི་འཇིགས་པ་དང་བཅས་པའི་སྐབས་ལྟ་བུ་དང་། ཡང་དཀོན་མཆོག་ལ་མཆོད་པ་འབུལ་བ་དང་ངན་སློང་ལ་སྦྱིན་པ་གཏོང་བ་ལྟ་བུའི་དགའ་བའི་སྟོན་མོ་སོགས་དང་རྗེས་སུ་འབྲེལ་བར་གྱུར་པ་དེ་འདྲའི་གནས་སྐབས་ན། གལ་ཏེ་དབང་པོ་རྣམས་ཤིན་ཏུ་བསྡམས་པ་སོགས་ཀྱི་སྤྱོད་ལམ་གྱི་སྒོ་ནས་གནས་མི་ནུས་པ་ལྟ་བུ་ལ་ལུས་དང་ངག་ཅི་བདེར་གནས་པར་བྱ་བ་གནང་བ་ཡིན་ཏེ། འདི་ལྟར་སྦྱིན་པའི་དུས་དག་ཏུ། །ཞེས་དཀོན་མཆོག་གསུམ་ལ་མཆོད་པའི་དགའ་སྟོན་གྱི་དུས་ལྟ་བུའམ། མར་ངན་སློང་ལ་སྦྱིན་པ་གཏོང་བའི་དུས་ལྟ་བུ་དེ་འདྲའི་བྲེལ་བ་ཅུང་ཟད་ཡོད་པའི་དུས་དག་ཏུ་ནི། དེ་ཡང་ཚུལ་ཁྲིམས་ཀྱི་བསླབ་པ་ཕྲ་མོ་ཕྲན་ཚེགས་ཀྱི་རང་བཞིན་དེ་ཐམས་ཅད་སྲུང་མ་ནུས་ན་ཡང་བཏང་སྙོམས་སུ་བཞག་པར་བྱ་བ་སྟེ། བློ་གྲོས་མི་ཟད་པའི་མདོ་སྡེ་ལས་གསུངས་སོ་ཞེས་པའི་དོན་ནོ། །

གང་ཞིག་བསམས་ཏེ་བྱར་བརྩམས་པ། །དེ་ལས་གཞན་དུ་མི་བསམ་ཏེ། །དེར་གཏད་པ་ཡི་བསམ་པ་ཡིས། །དེ་ཉིད་རེ་ཞིག་བསྒྲུབ་པར་བྱ། །ཞེས་པ་ནི། གང་ཞིག་ཅེས་དཔེར་ན། སྤྱོད་འཇུག་གི་གཞུང་འདི་ལྟ་བུ་དང་པོ་དགེ་བའི་བཤེས་གཉེན་གྱི་དྲུང་ནས་ཉན་ནས། རང་གིས་བསླབ་པར་བྱ་སྙམ་པ་ཞིག་བསམས་ཏེ་སྤྱོད་ལ་ཐོས་བསམ་བྱ་བའི་བྱ་བ་དེ་མགོ་བརྩམས་པར་གྱུར་པ་ན། དེའི་བྱ་བ་དེ་མ་གྲུབ་ཀྱི་བར་དུ་དེ་ལས་གཞན་དུ་སྒྲུབ་པ་ཉམས་ལེན་བྱེད་རྒྱུ་ལྟ་བུའམ། གཞུང་གཞན་ལ་ཐོས་བསམ་བྱ་རྒྱུ་སོགས་དེ་འདྲ་ནི་མི་བསམས་ཏེ། ཐོག་མར་སྤྱོད་འཇུག་ལྟ་བུ་དེ་ལ་བློ་རྩེ་གཅིག་ཏུ་གཏད་པ་ཡི་བསམ་པའི་སྒོ་ནས་དེ་ཉིད་ལ་ཉན་པ་དང་སེམས་པའི་སྒོ་ནས་ཚུལ་བཞིན་དུ་བསླབ་པར་བྱ་སྟེ་རེ་ཞིག་བསྒྲུབས་པར་བྱས་ནས། དེའི་རྗེས་སུ་གཞུང་གཞན་ལ་ཐོས་བསམ་བྱ་བའམ་སྒྲུབ་པ་ཉམས་ལེན་ལ་འཇུག་པ་ལ་སོགས་རིམ་པ་བཞིན་དུ་བྱེད་ན་རུང་བ་ཡིན། 

དེ་ལྟ་ན་ནི་ཀུན་ལེགས་བྱས། །གཞན་དུ་གཉིས་ཀར་མི་འགྱུར་རོ། །ཤེས་བཞིན་མ་ཡིན་ཉེ་ཉོན་མོངས། །དེ་ལྟ་ན་ནི་འཕེལ་མི་འགྱུར། །ཞེས་པ་ནི། དེ་ལྟ་ན་ནི་ཞེས་པ་སྟེ་དང་པོ་སྤྱོད་འཇུག་གི་གཞུང་དབུ་མཐའ་ཡོངས་སུ་རྫོགས་པ་ལ་ཐོས་བསམ་མཐའ་ཕྱིན་པ་ཞིག་བྱས་ནས། དེ་ནས་དབུ་མ་འཇུག་པ་སོགས་གཞུང་གཞན་ལ་རིམ་པ་བཞིན་དུ་ཐོས་བསམ་དང་། ཐོས་བསམ་ལེགས་གྲུབ་བྱུང་པའི་རྗེས་སུ་སྒྲུབ་པ་ཉམས་ལེན་ལ་འཇུག་པར་བྱེད་པ་ལྟ་བུ་རིམ་པ་བཞིན་དུ་འཇུག་པ་ཡིན་ན་ནི་སྔ་ཕྱི་ཀུན་ལེགས་པ་ཉིད་དུ་བྱས་པར་གྱུར་ལ། དེ་འདྲ་མ་ཡིན་པ་གཞན་དུ་སྟེ་སྔ་མ་མཐར་མ་ཕྱིན་པའི་འཕྲོ་བཞག་ནས་གཞན་དང་གཞན་ལ་འཇུག་པ་ཡིན་ན་སྔ་ཕྱི་གཉིས་ཀ་འགྲུབ་པར་མི་འགྱུར་བ། “སྔ་མ་མ་ཚར་ཕྱི་སྒྲུབ་ན། །གཉིས་ཀ་མི་འགྲུབ་ངལ་བའི་རྒྱུ། །”ཞེས་པ་ལྟ་བུ་འབྱུང་བའི་ཉེན་ཁ་ལ།  སྔ་ཕྱི་རིམ་པ་བཞིན་དུ་སྔ་མ་གྲུབ་པའི་རྗེས་སུ་ཕྱི་མ་ལ་འཇུག་པ་སོགས་བྱེད་ན། བྱ་བ་གང་དང་གང་ཡིན་ན་ཡང་ཤེས་བཞིན་མ་ཡིན་པའི་སྒོ་ནས་འཇུག་པའི་ཉེ་བའི་ཉོན་མོངས་པ་ཞེས་པ་དེ་ཉིད་ཀྱང་དེ་ལྟ་ན་ནི་འཕེལ་བར་མི་འགྱུར་རོ་ཞེས་གསུངས།གཉིས་པ་བསླབ་པ་མི་ཉམས་པར་བསྲུང་བ་བསྟན་པ་ནི། 

བྲེ་མོའི་གཏམ་ནི་སྣ་ཚོགས་དང༌། །ངོ་མཚར་ལྟད་མོ་རྣམ་མང་པོ། །ཀུན་ལ་འཇུག་པར་གྱུར་པ་ན། །དེ་ལ་ཆགས་པ་སྤང་བར་བྱ། །ཞེས་པ་ནི། བྲེ་མོའི་གཏམ་སྟེ་ལར་བྱིས་པ་ཆུང་ངུའམ། ནད་པའམ། རྒན་པོ་ལ་སོགས་པ་འགའ་རེའི་སེམས་བསྲུང་བར་བྱ་བའི་ཆེད་དུ་བྲེ་མོའི་གཏམ་གྱི་ཚིག་རྣམ་པ་སྣ་ཚོགས་པ་སྨྲས་ཏེ་འཇུག་པ་ལྟ་བུའམ། དེ་བཞིན་དུ་སྒྲ་སྙན་དང་བྲོ་དང༌། གླུ་དང་གར་ལ་སོགས་པའི་མིག་འཁྲུལ་གྱི་ངོ་མཚར་བའི་ལྟད་མོའི་རིགས་རྣམ་པ་མང་པོ་དེ་འདྲ་ཀུན་ལ་ཡང་གཞན་འཇིག་རྟེན་པའི་སེམས་བསྲུང་བར་བྱ་བའི་ཆེད་ལྟ་བུས་འཇུག་དགོས་པའི་སྐབས་སུ་གྱུར་པ་ན། དེ་ལ་ཡང་ཆགས་པ་དང་ཞེན་པ་མི་བྱ་བ་སྤང་བར་བྱ་དགོས་པ་ཡིན། མདོར་ན་ཆོས་ཐམས་ཅད་མིག་འཁྲུལ་གྱི་ལྟད་མོ་དང་འདྲ་བར་གྱུར་པ་སོགས་ཀྱིས་བློ་སྦྱང་བར་བྱ།

དོན་མེད་ས་རྐོ་རྩྭ་གཅོད་དང་། །ས་རིས་འདྲི་སོགས་བྱེད་གྱུར་ན། །བདེ་གཤེགས་བསླབ་པ་དྲན་བྱས་ནས། །སྐྲག་པས་དེ་ཡི་མོད་ལ་དོར། །ཞེས་པ་ནི། ཆོས་དང་མཐུན་པར་གཙུག་ལག་ཁང་དང་མཆོད་རྟེན་བཞེངས་པ་ལ་སོགས་པའི་དོན་ནམ་དགོས་པ་མེད་པར་ས་རྐོ་བ་དང་རྡོ་སློག་པ་ལྟ་བུ་དང་། རྩྭའི་མཆིང་བུ་འཁྱག་ས་ལ་གདིང་རྒྱུ་སོགས་ཀྱི་ཆེད་དུ་མ་ཡིན་པར་རང་དགར་རྩྭ་དང་ཤིང་ལ་སོགས་པ་གཅོད་པར་བྱེད་པ་དང་། དེ་བཞིན་དུ་དགོས་མེད་ཀྱི་སྒོ་ནས་ས་ལ་རི་མོ་འབྲི་བ་ལ་སོགས་པ་དང་། བསམ་པ་རྒོད་བག་གི་སྒོ་ནས་འབྲུ་རིགས་སོགས་དང་ཤིང་ཐོག་ལ་སོགས་པ་སྐྱེ་ངེས་ཀྱི་ས་བོན་མེ་ལ་བསྲེགས་པ་དང་མཚོན་གྱིས་བཅད་པ་ལ་སོགས་པས་ཉམས་པར་བྱས་པར་གྱུར་པ་ཡིན་ན། དེ་དུས་བདེ་བར་གཤེགས་པར་རྫོགས་པའི་སངས་རྒྱས་བཅོམ་ལྡན་འདས་ཀྱིས་དེ་འདྲ་བྱ་མི་རུང་ཞེས་པའི་སྒོ་ནས་བསླབ་པ་བཅས་ཡོད་པ་དེ་དྲན་པར་བྱས་ནས། སངས་རྒྱས་ཀྱིས་བཅས་པའི་བསླབ་བྱ་དང་འགལ་བ་ཡིན་ན་སྐྱེ་བ་ཕྱི་མ་ལ་ངན་སོང་གི་གནས་སུ་སྐྱེ་བར་གྱུར་པའི་འཇིགས་པའམ་སྐྲག་པ་དང་བཅས་པས་དེའི་མོད་ལ་ཐད་ཀར་དོར་ཏེ་གཡུག་པར་བྱ་ཞེས་པའི་དོན་ནོ། །

གང་ཚེ་བསྐྱོད་པར་འདོད་གྱུར་ཏམ། །སྨྲ་བར་འདོད་པར་གྱུར་ན་ཡང་། །དང་པོར་རང་གི་སེམས་བརྟགས་ནས། །བརྟན་པས་རིགས་པ་ལྡན་པར་བྱ། །ཞེས་པ་ནི། དུས་གང་གི་ཚེ་ན་རང་གི་ལུས་ཀྱི་ལག་པ་དང་རྐང་པ་སོགས་ཅུང་ཟད་གཡོ་འགུལ་གྱི་སྒོ་ནས་བསྐྱོད་པར་འདོད་པ་གྱུར་ཏམ། ངག་གི་སྒོ་ནས་གཞན་ལ་གཏམ་སྨྲ་བར་འདོད་པར་གྱུར་པའི་གནས་སྐབས་ན་ཡང་། དྲན་ཤེས་ཀྱིས་ཟིན་པར་བྱེད་དེ་དང་པོར་ཀུན་སློང་གིས་རང་གི་སེམས་དེ་ཉིད་དགེ་བ་དང་མི་དགེ་བ་གང་ཡིན་པ་དེ་བརྟགས་ཤིང་དཔྱད་པ་བྱས་ནས། མི་དགེ་བའི་སེམས་ཀྱིས་ཀུན་ནས་བསླངས་པ་ཡིན་ན་དེ་ཉིད་སྤང་ཞིང་། དགེ་བའི་སེམས་ཀྱིས་ཀུན་ནས་བསླངས་པ་ཡིན་ན་དེ་ཉིད་ལ་འཇུག་པར་བྱ་བ་སོགས། མདོར་ན་བརྟན་པ་སྟེ་བྱང་ཆུབ་སེམས་དཔས་རིགས་ཤིང་འཐད་པ་སྟེ་ཆོས་དང་མཐུན་པའི་སྒོ་ནས་ལུས་ཀྱི་ལས་དང་། ངག་གིས་གཏམ་སྨྲ་བ་སོགས་དེ་དག་ལ་ཚུལ་བཞིན་དུ་འཇུག་པར་བྱ་ཞེས་པའི་དོན་ནོ། །

གང་ཚེ་རང་ཡིད་ཆགས་པ་དང་། །ཁྲོ་བར་འདོད་པ་དེ་ཡི་ཚེ། །ལས་སུ་མི་བྱ་སྨྲ་མི་བྱ། །ཤིང་བཞིན་དུ་ནི་གནས་པར་བྱ། །ཞེས་པ་ནི། རང་གི་བསླབ་པ་མི་ཉམས་པར་ཚུལ་བཞིན་དུ་བསྲུང་བ་ལ་རང་རྒྱུད་ཀྱི་ཉེས་སྤྱོད་འབྱུང་བའི་སྒོ་ཉེར་བདུན་ཡོད་པ་ལ། འདི་རྣམས་ཐམས་ཅད་ཚུལ་བཞིན་དུ་བསྡམས་པའམ་སྤང་བར་བྱ་དགོས་ཏེ། དེ་ཡང་གང་ཞེ་ན། དང་པོ། དུས་གང་གི་ཚེ་ན་བདག་རང་གི་ཡིད་དམ་སེམས་དེ་ཉིད་གྲོགས་དང་ནོར་རྫས་ལ་སོགས་པ་ལ་ཆགས་ཤིང་ཞེན་པར་གྱུར་པ་དང་། གཉིས་པ་རང་གི་སེམས་དེ་ཉིད་གནོད་བྱེད་ཀྱི་དགྲ་ལ་སོགས་པ་ཡིད་དུ་མི་འོང་བ་གཞན་ལ་ཁོང་ཁྲོ་བར་འདོད་པར་གྱུར་པ་དུས་དེ་ཡི་ཚེ་ན་ཡང་ལུས་ཀྱིས་ལས་སུ་མི་བྱ། ངག་གིས་གཏམ་སྨྲ་བར་མི་བྱ། སེམས་ཀྱིས་ཤིང་བཞིན་དུ་ནི་བཟུང་ཐུབ་པར་གནས་པར་བྱ་ཞེས་པའི་དོན་ནོ། །

རྒོད་དང་ག་ཞར་བཅས་པའམ། །གལ་ཏེ་ང་རྒྱལ་རྒྱགས་ལྡན་པའམ། །མཚང་འབྲུ་བ་ཡི་བསམ་པ་དང༌། །གལ་ཏེ་སྐྱོར་འབྱིན་བསླུ་སེམས་སམ། །ཞེས་པ་ནི། གསུམ་པ། རྒོད་དང་ཞེས་པ་སྟེ་སེམས་གཙོ་བོ་ཡུལ་གྱི་སྟེང་དུ་འཕྲོ་སྟེ་རྒོད་པར་གྱུར་པའི་སྐབས་ལྟ་བུ་དང༌། བཞི་པ། ག་ཞར་བཅད་ཏེ་ཞེས་པ་ནི། བཞད་གད་ཀྱི་རྩེད་མོ་སོགས་དེ་འདྲ་བྱེད་པར་འདོད་པའི་བསམ་པ་ལྟ་བུ། ལྔ་པ་ང་རྒྱལ་ཞེས་པ་ནི། ངའོ་སྙམ་པའི་ང་རྒྱལ་དང༌། ང་རྒྱལ་ཙམ་དང་། ཅུང་ཟད་སྙམ་པའི་ང་རྒྱལ། ཆེ་བའམ་ལྷག་པའི་ང་རྒྱལ། ང་རྒྱལ་ལས་ཀྱང་ང་རྒྱལ། ལོག་པའི་ང་རྒྱལ་དང་། མངོན་པའི་ང་རྒྱལ་ཞེས་དབྱེ་ན་རྣམ་པ་བདུན་ཡོད་པ། དེ་འདྲའི་བསམ་བློའི་རིགས་དང་། དྲུག་པ། རྒྱགས་ལྡན་ཞེས་པ་སྟེ། དེ་ཡང་རིགས་ཀྱི་སྒོ་ནས་རྒྱགས་པ་དང་། གཟུགས་ཀྱིས་རྒྱགས་པ། ལང་ཚོས་རྒྱགས་པ། ཐོས་པས་རྒྱགས་པ། དབང་ཐང་གིས་རྒྱགས་པ་སྟེ་རྒྱགས་པ་རྣམ་པ་ལྔ་ལྟ་བུའི་སྒོ་ནས་རྒྱགས་པ་དང་ལྡན་པའི་བསམ་བློ་ལྟ་བུའམ། བདུན་པ། གཞན་སྐྱོན་ནི་དངོས་སུ་བརྗོད་པའམ་ཟུར་གྱིས་བརྗོད་པའི་སྒོ་ནས་མཚང་འབྲུ་བ་ཡི་བསམ་པ་ལྟ་བུ་སྐྱེས་པ་དང་། བརྒྱད་པ། གལ་ཏེ་རྩོད་པ་འདུམས་ཟིན་པའམ་འཇགས་ཟིན་པ་ལྟ་བུ་ལ་ཡར་སྔོགས་ཏེ་བླངས་ནས་སྐྱོར་འབྱིན་པར་བྱེད་པའི་བསམ་པ་ལྟ་བུ་དང་། དགུ་པ། བསླུ་སེམས་སམ་ཞེས་པ་སྟེ་གཞན་མགོ་བསྐོར་རམ་མགོ་གཡོགས་ཏེ་བསླུ་བར་བྱེད་པའི་སེམས་སྐྱེས་པའི་གནས་སྐབས་སམ། 

གང་ཚེ་བདག་བསྟོད་ལྷུར་ལེན་པའམ། །གཞན་ལ་སྨོད་པ་ཉིད་དང་ནི། །གཤེ་བཅས་འགྱེད་དང་བཅས་གྱུར་པ། །དེ་ཚེ་ཤིང་བཞིན་གནས་པར་བྱ། །ཞེས་པ་ནི། བཅུ་པ། གང་གི་ཚེ་བདག་རང་ཉིད་དང་རང་གི་ཕྱོགས་ལ་ཡོན་ཏན་བརྗོད་པ་སོགས་ཀྱི་སྒོ་ནས་བསྟོད་པ་ལྷུར་ལེན་པའམ་དོན་དུ་གཉེར་བར་བྱེད་པའི་བསམ་པ་ལྟ་བུ་སྐྱེད་པའམ། བཅུ་གཅིག་པ། གཞན་དང་གཞན་གྱི་ཕྱོགས་ལ་སྐྱོན་གྱི་སྒོ་ནས་སྨོད་པའམ་དམའ་འབེབས་པ་བྱེད་པར་འདོད་པའི་བསམ་པ་དང་། བཅུ་གཉིས་པ། ཚིག་རྩུབ་མོའམ་ཚིག་ངན་གྱི་སྒོ་ནས་གཞན་ལ་གཤེ་བཅས་ཏེ་གཤེ་གཤེ་གཏོང་བར་འདོད་པའི་བསམ་པ་ལྟ་བུ་དང་། བཅུ་གསུམ་པ། འགྱེད་དང་བཅས་གྱུར་ཞེས་པ་སྟེ་རང་དང་གཞན་ཕན་ཚུན་རྩོད་པ་བྱས་ཏེ་འགྱེད་དེ་དེ་ཡང་འཐབ་འཛིང་ལྟ་བུ་བྱེད་པར་འདོད་པའི་བསམ་པ་དང་བཅས་པར་གྱུར་ན། དུས་དེའི་ཚེ་ན་ཡང་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱ། 

རྙེད་དང་བཀུར་སྟི་གྲགས་འདོད་པའམ། །གཡོག་འཁོར་དོན་དུ་གཉེར་འདོད་པའམ། །བདག་སེམས་རིམ་གྲོ་འདོད་གྱུར་ན། །དེ་ཚེ་ཤིང་བཞིན་གནས་པར་བྱ། །ཞེས་པ་ནི། བཅུ་བཞི་པ། ཟས་དང་གོས་ལ་སོགས་པའི་མདོར་ན་ཡོན་འབུལ་བ་སོགས་ཀྱིས་རྙེད་པ་ཐོབ་པར་འདོད་པའི་བསམ་པ་དང་། བཅོ་ལྔ་པ།གཞན་གྱིས་གདན་བཏིང་བའམ་ཞྭ་ཕུད་པ། ཕྱག་འཚལ་བ་ལ་སོགས་པའི་བཀུར་སྟི་དོན་དུ་གཉེར་བའི་བསམ་པ་ལྟ་བུ་དང༌། བཅུ་དྲུག་པ། སྙན་པའི་གྲགས་པ་ཕྱོགས་ཀུན་ཏུ་ཁྱབ་པར་འདོད་པའི་བསམ་པ་ལྟ་བུ། བཅུ་བདུན་པ། ཕྱིའི་གཡོག་དང་འཁོར་ལྟ་བུ་དེ་འདྲ་རང་ལ་དགོས་པ་འདོད་དེ་དོན་དུ་གཉེར་བར་འདོད་པའི་བསམ་པ་སྐྱེད་པའམ། བཅོ་བརྒྱད་པ། བདག་རང་གི་སེམས་ལ་ནང་གི་ཅུང་ཟད་ཞབས་ཞུ་སྒྲུབ་མཁན་དེ་འདྲས་མལ་ས་བཅའ་བ་དང་གཟིམས་འགེབས་བྱེད་པ། ཇ་དྲང་བ་ལ་སོགས་པ་དེ་འདྲའི་རིམ་གྲོ་པ་ཡོད་དགོས་པར་འདོད་པ་ལྟ་བུའི་བསམ་བློ་སྐྱེས་པའི་གནས་སྐབས་ན། དེའི་ཚེ་ཡང་ལུས་ལས་སུ་མི་བྱ། ངག་སྨྲ་བར་མི་བྱ། སེམས་ཤིང་བཞིན་དུ་ཟུངས་ཐུབ་པར་གནས་པར་བྱ་ཞེས་པའི་དོན་ནོ། །

གཞན་དོན་ཡལ་བར་འདོར་བ་དང་། །རང་དོན་གཉེར་བར་འདོད་པ་དང་། །སྨྲ་བར་འདོད་པའི་སེམས་བྱུང་ན། །དེ་ཚེ་ཤིང་བཞིན་གནས་པར་བྱ། །ཞེས་པ་ནི། བཅུ་དགུ་པ། གཞན་དོན་རང་གིས་སྒྲུབ་པའི་དུས་ཚོད་བྱུང་པ་ཡིན་ན་ཡང་། དེ་སྣང་ཆུང་གི་སྒོ་ནས་ཡལ་བར་འདོར་བ་བྱེད་པའི་བསམ་པ་སྐྱེས་པ་ལྟ་བུ་དང་། ཉི་ཤུ་པ། རང་གི་དོན་དམིགས་བསལ་དོན་དུ་གཉེར་ནས་སྒྲུབ་པར་འདོད་པའི་བསམ་བློ་སྐྱེས་པ་དང༌། ཉི་ཤུ་རྩ་གཅིག་པ། གཞན་དོན་ཡལ་བར་འདོར་བ། རང་དོན་སྒྲུབ་པར་འདོད་པ་དེ་དག་གི་ཆེད་དུ་གཏམ་སྨྲ་བར་འདོད་པའི་བསམ་པ་བྱུང་ན། དུས་དེའི་ཚེ་ན་ལུས་ལས་སུ་མི་བྱ་བ། ངག་སྨྲ་བར་མི་བྱ། སེམས་ཤིང་བཞིན་དུ་གནས་པར་བྱ་ཞེས་པའི་དོན་ནོ། །

མི་བཟོད་ལེ་ལོའི་འཇིགས་པ་དང་། །དེ་བཞིན་སྤྱི་བརྟོལ་མུ་ཅོར་དང༌། །རང་གི་ཕྱོགས་ཞེན་སེམས་བྱུང་ན། །དེ་ཚེ་ཤིང་བཞིན་གནས་པར་བྱ། །ཞེས་པ་ནི། ཉེར་གཉིས་པ། བཟོད་པའི་མི་མཐུན་ཕྱོགས་གནོད་པ་བཟོད་མི་ནུས་པའི་བསམ་པ་དང༌། ཉེར་གསུམ་པ། བརྩོན་འགྲུས་ཀྱི་མི་མཐུན་ཕྱོགས་ལེ་ལོའི་བསམ་བློ་སྐྱེས་པ་དང༌། ཉེར་བཞི་པ། ཤེས་རབ་ཀྱི་མི་མཐུན་ཕྱོགས་བྱ་དཀའ་བའི་སྤྱོད་པ་བདག་མེད་པའམ་སྟོང་པ་ཉིད་ཀྱི་དོན་ལ་འཇིགས་ཤིང་སྐྲག་པར་གྱུར་པ་ལྟ་བུའི་བསམ་བློ་དང་། ཉེར་ལྔ་པ། སྤྱི་བརྟོལ་ཞེས་པ་སྟེ། ཕོ་ཚོད་དམ་ཧམ་པ་ཆེ་བས་རང་ལ་མེད་པའི་ཡོན་ཏན་དང་བྱ་བ་དེ་དག་ཐམས་ཅད་རང་ལ་ཡོད་པ་ལྟ་བུའམ། ནུས་པའམ་དེ་ཡོད་ཐོལ་བསྒྲགས་པར་བྱེད་པའི་འུད་ཤོབ་ཅེས་ཟེར་བ་སྟེ་སྤྱི་བརྟོལ་དང༌། ཉི་ཤུ་རྩ་དྲུག་པ། མུ་ཅོར་ཞེས་པ་སྟེ། ཚིག་འཆལ་བ་རིགས་པ་དང་མི་རིགས་པའི་ངོ་ཚ་བའི་གཏམ་ལ་སོགས་པ་རྣམ་པ་སྣ་ཚོགས་སྨྲ་བར་བྱེད་པ་ལྟ་བུ། ཉི་ཤུ་རྩ་བདུན་པ། རང་གི་གཉེན་ཉེ་ལ་སོགས་པའི་ཕྱོགས་ལ་དམིགས་བསལ་གྱིས་ཞེན་ཆགས་ཆེན་པོ་སྐྱེ་བའི་བློ་འམ་སེམས་བྱུང་པ་ཡིན་ན། དུས་དེའི་ཚེ་ན་ཡང་རང་གིས་ལུས་ལས་སུ་མི་བྱ། ངག་གིས་གཏམ་སྨྲ་བར་མི་བྱ། སེམས་མི་གཡོ་བ་ཤིང་བཞིན་དུ་ཟུངས་ཐུབ་པར་གནས་པར་བྱ་ཞེས་པའི་དོན་ནོ། །

དེ་ལྟར་ཀུན་ནས་ཉོན་མོངས་དང་། །དོན་མེད་བརྩོན་པའི་ཡིད་བརྟགས་ནས། །དེ་ཚེ་དཔའ་བོས་གཉེན་པོ་ཡིས། །དེ་ནི་བརྟན་པར་གཟུང་བར་བྱ། །ཞེས་པ་ནི། གོང་དུ་བཤད་པ་དེ་ལྟར་ཀུན་ནས་ཉོན་མོངས་པའི་ཉེས་སྤྱོད་ཀྱི་འབྱུང་ཁུངས་ཉེར་བདུན་པོ་དེ་རྣམས་དང་། དེ་ལས་གཞན་པའི་དོན་མེད་པའི་ས་རྐོ་བ། རྩ་གཅོད་པ། ས་རིས་འབྲི་བ་སོགས་དེ་རྣམས་ལ་བརྩོན་པར་བྱེད་པའི་ཡིད་དམ་སེམས་དེ་བྱུང་པ་དང་མ་བྱུང་ཤེས་བཞིན་གྱི་སྒོ་ནས་ཡང་ནས་ཡང་དུ་བརྟགས་ཤིང་དཔྱད་ནས། དེ་ཡང་ཉོན་མོངས་ཅན་གྱི་སེམས་བསྐྱེད་པ་བྱུང་ན། དུས་དེའི་ཚེ་ན་དཔའ་བོ་བྱང་ཆུབ་སེམས་དཔའ་དེ་ཉིད་ཀྱིས་དེ་དང་དེའི་གཉེན་པོ་རང་གི་རྒྱུད་ལ་བརྟེན་པས་སེམས་དེ་ཉིད་ནི་ཡུལ་གྱི་སྟེང་དུ་མི་གཡེང་བར་ཉོན་མོངས་པའི་དབང་དུ་མི་གཏོང་བར་བརྟན་པར་དམ་པོ་ཉིད་དུ་གཟུང་བར་བྱ། 

ཤིན་ཏུ་ངེས་དང་རབ་དད་དང་། །བརྟན་དང་གུས་དང་ཞེ་སར་བཅས། །ངོ་ཚ་ཤེས་དང་འཇིགས་བཅས་དང་། །ཞི་ཞིང་གཞན་དགའ་བྱེད་ལ་བརྩོན། །ཞེས་པ་ནི། དགེ་བ་སྒྲུབ་པའི་ཆ་རྐྱེན་ལ་རྣམ་པ་དགུ་སྟེ། དེ་ཡང་བསྒྲུབ་བྱའི་དགེ་བ་དེ་ལ་སྒྲུབ་ན་ཕན་པ་ཡོད་དམ་མེད་སྙམ་པ་སོགས་ཐེ་ཚོམ་མེད་པས་ན་དང་པོ་ཤིན་ཏུ་ངེས་པ་དང་། བསྒྲུབ་བྱའི་དགེ་བ་དེ་ལ་ཡིད་ཆེས་པའི་སྒོ་ནས་རབ་ཏུ་དང་བ་སྟེ་གཉིས་པ་དད་པ་དང་། རང་གི་བསྒྲུབ་བྱ་དགེ་བ་དེ་ཚུལ་བཞིན་དུ་སྒྲུབ་པར་དམ་བཅས་པ་ལ་མཐར་ཕྱིན་པ་མ་གྲུབ་ཀྱི་བར་དུ་ལེ་ལོ་དང་ཕྱི་བཤོལ་སོགས་མི་བྱ་བས་ན་གསུམ་པ་བརྟན་པ་དང༌། དེ་བཞིན་དུ་བསྒྲུབ་བྱ་དགེ་བ་དང་དེ་བསྟན་པའི་བླ་མ་སོགས་ལ་སེམས་ཤིན་ཏུ་དགའ་ཞིང་གུས་པ་དང་བཅས་པ་སྟེ་བཞི་པ་དང༌། མཆོད་ཡུལ་ལམ་བཀུར་འོས་ཀྱི་རང་གི་བླ་མ་མཁན་སློབ་དགེ་བའི་བཤེས་གཉེན་སོགས་དང༌། དཀོན་མཆོག་གསུམ་ལ་སེམས་ཞེ་སར་དང་བཅས་པ་སྟེ་ལྔ་པ་དང་། རང་ཆོས་པའམ་བསླབ་པ་རྒྱུད་ལྡན་ཡིན་པའི་རྒྱུ་མཚན་གྱིས་ཉེས་སྤྱོད་ཀྱི་ལས་ལ་མི་འཇུག་པ་སྟེ་ངོ་ཚ་ཤེས་པ་དྲུག་པ་དང་། གཞན་མཁན་སློབ་སོགས་སམ་ཆོས་གྲོགས་དང་སྤྱོན་བདག་སོགས་ཀྱི་ངོ་ལ་ལྟོས་ནས་རང་ཉིད་ཉེས་སྤྱོད་ལ་མི་འཇུག་པ་སྟེ་ཁྲེལ་ཡོད་པ་འཇིགས་པ་དང་བཅས་པ་དེ་བདུན་པ་དང༌། དབང་པོ་ཤིན་ཏུ་ཞི་ཞིང་དུལ་བའི་རྣམ་པ་ཅན་དེ་བརྒྱད་པ་དང་། གཞན་དགའ་ཞེས་པ་ནི་གཞན་གདུལ་བྱར་འོས་པར་གྱུར་པའི་རིགས་དེ་རྣམས་ཀྱི་སེམས་ལ་དགའ་བ་བྱེད་པ་ལ་ཡང་ནས་ཡང་དུ་བརྩོན་ཏེ། དོན་དུ་འདུལ་འོས་ཀྱི་བསམ་བློ་དེ་མགུ་བར་བྱ་བ་ལ་བརྩོན་པ་སྟེ། དེ་ལྟར་ན་རྣམ་པ་དགུ་པོ་དེ་དགེ་བ་སྒྲུབ་པ་ལ་ཚང་དགོས་ཞེས་པའི་དོན་ནོ། །

ཕན་ཚུན་མི་མཐུན་བྱིས་པ་ཡི། །འདོད་པ་རྣམས་ཀྱིས་མི་སྐྱོ་ཞིང༌། །ཉོན་མོངས་སྐྱེས་པས་འདི་དག་གི །སེམས་འདི་བྱུང་སྙམ་བརྩེར་ལྡན་དང༌། །ཞེས་པ་ནི། དེ་ལྟར་གཞན་གྱི་དོན་དུ་དགེ་བ་སྒྲུབ་པ་ཡིན་ན་ཡང་། འཁོར་སློབ་མ་ཁ་ཅིག་མགུ་བ་ལ། ཁ་ཅིག་མི་མགུ་བ་ལྟ་བུ་ཕན་ཚུན་མི་མཐུན་པའི་བྱིས་པ་སོ་སོ་སྐྱེ་བོ་ཡི་འདོད་པ་དེ་རྣམས་ཀྱིས་ཀྱང་། ཡང་རང་སེམས་སུན་ཏེ་སྒྱིད་ལུག་པ་ལྟ་བུའི་སྒོ་ནས་མི་སྐྱོ་ཞིང་སྟེ། སྟོན་པ་ཤཱཀྱ་ཐུབ་པས་ཀྱང་ལེགས་པའི་སྐར་མ་དང་ལྷས་བྱིན་ལ་སོགས་པ་ཁ་ཤས་མགུ་བར་མཛད་མ་ནུས་པའི་རྣམ་པ་བསྟན་པ་ལྟ་བུ་ཡོད་ན། སོ་སོ་སྐྱེ་བོ་ལྟ་ཅི་སྨོས་སྙམ་པའི་སྒོ་ནས་སོ་སོའི་སེམས་སྤྲོ་བ་སྲིང་ཞིང་། ཡང་ཉོན་མོངས་པ་འདོད་ཆགས་དང་ཁོང་ཁྲོ། ཕྲག་དོག་དང་འགྲན་སེམས་ལ་སོགས་པ་དེ་འདྲ་སྐྱེས་པས་རང་གི་འཁོར་དང་སློབ་ཚོགས་འདི་དག་གི་སེམས་ཀྱིས་འགའ་ཞིག་དད་ལ། འགའ་ཞིག་མ་དད་པ་དེ་འདྲའི་བསམ་པ་འདི་དག་ཐམས་ཅད་བྱུང་པ་ཡིན་སྙམ་དུ་འཁོར་དེ་དག་ལ་ཤིན་ཏུ་བརྩེ་བ་སྙིང་རྗེ་དང་ལྡན་པའི་སྒོ་ནས་རྗེས་སུ་འཛིན་གང་ནུས་བྱ་དགོས་པ་དང་། 

ཁ་ན་མ་ཐོ་མེད་དངོས་ལ། །བདག་དང་སེམས་ཅན་དབང་བྱས་ཤིང༌། །སྤྲུལ་པ་བཞིན་དུ་ང་མེད་པར། །ཡིད་འདི་རྟག་ཏུ་གཟུང་བར་བྱ། །ཞེས་པ་ནི། རང་གང་དང་གང་གི་དགེ་བའི་ལས་ཀྱི་ལམ་ལ་འཇུག་པའི་གནས་སྐབས་ན་དེའང་ཁ་ན་མ་ཐོ་བ་མེད་པ་སྟེ། ཁ་ན་མ་ཐོ་བ་ཞེས་པ་ནི་ཁ་ན་གླེང་མི་ཕོད་པའི་རྣམ་པ་སྡིག་པ་མི་དགེ་བའི་མིང་ཡིན་པས་དེ་འདྲ་མེད་པའི་དགེ་བའི་དངོས་པོ་བྱ་བའམ་རིགས་དེ་དག་ཐམས་ཅད་ལ། བདག་དང་སེམས་ཅན་དབང་བྱས་ཞེས་བདག་གི་དབང་དུ་བྱས་པའི་བླ་མ་དགེ་བའི་བཤེས་གཉེན་བསྟེན་ནས་ཆོས་ཉན་པ་དང་།དེའི་དོན་ལ་སེམས་པ་དང་། དེ་ཚུལ་བཞིན་དུ་རང་གིས་ཉམས་སུ་ལེན་ཏེ་སྒྲུབ་པར་བྱེད་པ་ལ་སོགས་པ་ལྟ་བུ་དང་། ཡང་སེམས་ཅན་གཞན་གྱི་དབང་དུ་བྱས་པ་སྟེ་ཆོས་བཤད་པ་དང་། སྦྱིན་པ་གཏོང་བ་ལ་སོགས་པ་དེ་འདྲའི་ལས་དོན་གང་དང་གང་ལ་འཇུག་ཅིང་། གང་དང་གང་ཞིག་ལ་ལག་ལེན་བྱས་པ་དུས་དེའི་ཚེ་ན་ཐམས་ཅད་སྤྲུལ་པ་བཞིན་དུ་མེ་ལོང་ནང་གི་གཟུགས་བརྙན་ལྟ་བུའམ་སྒྱུ་མ་མཁན་གྱིས་སྤྲུལ་པའི་སྒྱུ་མ་ཇི་ལྟ་བ་བཞིན་དུ། ང་དང་ང་ཡིར་མེད་པའམ་འཛིན་པ་མེད་པར་ཞེན་པ་མེད་པའི་སྒོ་ནས་ཡིད་འདི་དུས་རྟག་ཏུ་དགེ་བའི་དམིགས་པ་ཡང་དག་པ་ལ་འཛུད་དེ་གཟུང་བར་བྱ་ཞེས་པའི་དོན་ནོ། །

རིང་ཞིག་ལོན་ནས་དལ་བའི་མཆོག །ཐོབ་པ་ཡང་དང་ཡང་བསམས་ནས། །སེམས་དེ་ལྟ་བུ་རི་རབ་ལྟར། །རབ་ཏུ་མི་གཡོ་གཟུང་བར་བྱ། །ཞེས་པ་ནི། དེ་སྔ་ཚེ་རབས་འཁོར་བ་ཐོག་མ་མེད་པའི་དུས་ནས་ད་ལྟའི་བར་དུ་དུས་ཚོད་རིང་པོ་ཞིག་ལོན་ནས་མཐར་ད་ལྟ་འགལ་རྐྱེན་ཆོས་སྒྲུབ་པའི་མི་ཁོམ་པའི་གནས་བརྒྱད་ལས་ཐར་བས་དལ་བའི་ལུས་རྟེན་མཆོག་ཏུ་གྱུར་པ་ཞིག་ཐོབ་པར་གྱུར་པ་འདི་ཡང་རྒྱུ་དང་དཔེ་དང་གྲངས་གང་ལ་བསམ་བློ་བཏང་ན་ཡང་། རྙེད་པ་ཤིན་ཏུ་དཀའ་བའི་རང་བཞིན་ཡིན་པ་དེ་ཡང་ནས་ཡང་དུ་བསམས་ནས། སེམས་གོང་དུ་བཤད་པ་དེ་ལྟ་བུར་བཞག་ན་རི་རྒྱལ་བཞིན་དུ་གཡོ་འགུལ་མེད་པ། གཏོང་ན་དགེ་བའི་དམིགས་པ་ཀུན་ལ་འགྲོ་བ། མདོར་ན་རྐྱེན་ཆེ་འབྲིང་ཆུང་གང་གིས་ཀྱང་མི་གཡོ་བའི་རིའི་རྒྱལ་པོ་རི་རབ་ལྟར་དུ་སྡིག་པའི་གྲོགས་པོའམ་ཉོན་མོངས་པ་རྣམ་པར་རྟོག་པས་རབ་ཏུ་མི་གཡོ་བ་བརྟན་པོར་དམ་པོ་ཉིད་དུ་གཟུང་བར་བྱའོ་ཞེས་པའི་དོན་ནོ། །

དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་པ། གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་པར་བྱ་བ་ལ་གཉིས། བསླབ་པ་ལ་མི་སློབ་པའི་རྒྱུ་ལུས་ལ་ཆགས་པ་སྤང་དགོས་པར་བསྟན་པ་དང་། སྒྲུབ་པའི་ཐབས་ལ་མཁས་པར་བྱ་བའོ། །དང་པོ་ནི། བྱ་རྒོད་ཤ་ལ་ཆགས་པ་ཡིས། །ཕན་ཚུན་ཀུན་ཏུ་བཤལ་ཁྲིད་ཀྱང་། །ཡིད་ཁྱོད་མི་དགར་མི་བྱེད་ན། །ད་ལྟ་ཅི་ཕྱིར་ཁ་ཏ་བྱེད། །ཅེས་པ་ནི། ལུས་འདི་ལ་ཧ་ཅང་གི་ཆགས་ཤིང་ཞེན་པས་རང་ལ་མཁོ་དགོས་རྒྱུ་ནོར་གང་ཡོད་པ་ཐམས་ཅད་ཀྱིས་ལུས་འདི་སྐྱོང་བ་ནི་བྱ་མི་འོས་པ་ཡིན་ཏེ། དེ་ཡང་བྱ་རྒོད་མིའི་ཤ་དང་ཁྲག་ལ་ཆགས་པ་དེ་དག་རྣམས་ཀྱིས་ཤི་བའི་གནས་སྐབས་ན་ཕན་ཚུན་ཀུན་ཏུ་ས་ལ་བཤལ་ཅིང་ཁྲིད་པར་བྱེད་ཀྱང་སྟེ་བཟའ་ནས་ཧབ་ཐོབ་ཀྱི་སྒོ་ནས་གཏོར་བ་དང་བཟའ་བ་དང་བཤལ་བ་སོགས་བྱས་པའི་གནས་སྐབས་ན་ཡང་། བདག་འཛིན་ཅན་གྱི་ཡིད་དམ་སེམས་ཁྱོད་ཀྱིས་མི་དགའ་བར་མི་བྱེད། རྒྱབ་ཙ་མི་བྱེད། སྲུང་བར་མི་བྱེད་ན། ད་ལྟ་གསོན་པོ་ཡིན་པའི་སྐབས་ཀྱི་ལུས་ཤ་ཁྲག་གི་ཕུང་པོ་འདི་རྒྱུ་མཚན་ཅིའི་ཕྱིར་ན་ཁ་ཏ་བྱེད་པ་སྟེ་དུག་སློག་གིས་གཡོགས་པ་དང༌། ཟས་ཀྱིས་བསྙོད་པ་དང༌། ཁྲུས་དང་བསྐུ་མཉེ་ལ་སོགས་པ་ཅིའི་ཕྱིར་བྱེད་དེ་བྱེད་དུ་མི་འོས་ཞེས་པའི་དོན་ནོ། །

ལུས་འདི་བདག་གིར་བཟུང་བྱས་ནས། །ཡིད་ཁྱོད་ཅི་ཕྱིར་སྲུང་བར་བྱེད། །ཁྱོད་དང་འདི་གཉིས་སོ་སོ་ན། །དེས་ཀོ་ཁྱོད་ལ་ཅི་ཞིག་བྱ། །ཞེས་པ་ནི། ད་ལྟའི་ལུས་མི་གཙང་བ་ཤ་ཁྲག་གི་ཕུང་པོ་འདི་ཉིད་སེམས་མ་རུངས་པ་ཁྱོད་ཀྱིས་བདག་གི་ཡིན་པར་བཟུང་བར་བྱས་ནས་ཡིད་དམ་སེམས་ཁྱོད་ཀྱིས་རྒྱུ་མཚན་ཅིའི་ཕྱིར་ན་ལུས་འདི་ཉམ་ང་བའི་གནས་ལས་སྲུང་བར་བྱེད་དེ་བྱེད་དུ་མི་འོས་པ་སྟེ། སེམས་ཁྱོད་དང་ལུས་འདི་གཉིས་ནི་སོ་སོ་སྟེ་ལུས་ནི་བེམ་པོ་ཡིན་པ་ལ་སེམས་རང་གི་ཤེས་པ་ཡིན་པས་དེ་གཉིས་བེམ་ཤེས་སོ་སོ་ཐ་དད་པའི་བདག་ཉིད་ཡིན་ན། དེས་ན་ལུས་དེས་ཀོའམ་དེས་ནི་སེམས་ཁྱོད་ལ་ཅི་ཞིག་བྱ་སྟེ་དགོས་པ་ཅི་ཡང་མེད་པར་གསུངས། 

རྨོངས་པའི་ཡིད་ཁྱོད་ཅིག་ཡི་ཕྱིར། །ཤིང་གཟུགས་གཙང་མ་གཟུང་མི་བྱེད། །མི་གཙང་ཚོགས་ཀྱི་འཕྲུལ་འཁོར་འདི། །རུལ་པ་བསྲུངས་ཏེ་ཅི་ཞིག་རུང་། །ཞེས་པ་ནི། ལུས་འདི་སེམས་རང་གི་རྟེན་ཡིན་པས་ན་བསྲུང་བར་བྱ་འོས་སྙམ་དུ་སེམས་ན། ཅི་ཡང་མི་ཤེས་པའི་ཡིད་དམ་སེམས་ཁྱོད་ཐོག་མར་ནས་རྒྱུ་མཚན་ཅི་ཡི་ཕྱིར་ན་ཤིང་གི་མིའི་གཟུགས་གཙང་མ་མཛེས་པ་ཡིད་དུ་འོང་བ་དེ་འདྲ་ཞིག་བདག་ཏུ་བཟུང་བར་མི་བྱེད་ནས། ཤ་དང་ཁྲག་དང༌། ཞགས་དང་ཆུ་སེར། བཤང་བ་དང་གཅི་བ། རྣབ་དང་མཆིལ་མ། བད་ཀན་ལ་སོགས་པའི་མི་གཙང་བའི་རྫས་ངན་པ་དུ་མ་མང་པོའི་ཚོགས་ཀྱི་འཕྲུལ་འཁོར་ལྟ་བུ་འདི་ཉིད་ནི་རུལ་པ། གཉག་པ། འཛག་པ། དྲི་མི་གཙང་བའི་བདག་ཉིད་ཅན་གྱི་ཕུང་པོ་ལྟ་བུ་ཡིན་པས། དེ་བསྲུངས་ཏེ་བདག་ཏུ་འཛིན་པར་བྱེད་པ་ཅི་ཞིག་རུང་སྟེ་མི་རུང་ངོ་ཞེས་པའི་དོན་ནོ། །ཡང་ལུས་འདི་སེམས་རང་གི་རྟེན་དུ་བཟུང་ན་འདི་ལ་ཡིད་འོང་གི་དངོས་པོ་ཅུང་ཟད་ཡོད་དོ་སྙམ་དུ་སེམས་ན། 

དེ་ཡང་། ཐོག་མར་པགས་པའི་རིམ་པ་འདི། །རང་གི་བློ་ཡིས་ཐ་དད་ཕྱེ། །ཤ་ཡང་རུས་པའི་དྲྭ་བ་ལས། །ཤེས་རབ་མཚོན་གྱིས་གུད་དུ་ཕྱེ། །ཞེས་པ་ནི། ལུས་འདི་ལ་གཙང་མ་དང་ཡིད་འོང་གི་དངོས་པོ་ཡོད་པར་སེམས་ན། ཐོག་མར་ལུས་ཀྱི་ཕྱིའི་པགས་པ་རིམ་པ་བདུན་ཡོད་པར་གསུངས་པའི་རིམ་པ་འདི་དག་ཐམས་ཅད་རང་གི་བློའམ་སེམས་ཀྱིས་རེ་རེ་བཞིན་དུ་སོ་སོ་ཐ་དད་དུ་ཕྱེ་ནས་བལྟས་ན་གཙང་མ་དང་ཡིད་འོང་། རིན་ཐང་ཅན་ཡོད་མེད་ཤེས་ཤིང་། ཡང་པགས་པའི་ནང་དུ་ཡོད་པའི་ཤ་སྤར་ཚད་ལྔ་བརྒྱ་ཡོད་པ་གསུངས་པ་དེ་ལྟ་བུའི་ཤ་དང་རྒྱུས་པ་དེ་རྣམས་ཀྱང་རུས་པ་དུམ་བུ་སུམ་བརྒྱ་དྲུག་ཅུའི་གསེབ་ནས་དྲྭ་བ་ལས་བློ་ཤེས་རབ་ཀྱི་མཚོན་གྱིས་གུད་དུ་སྟེ་ཟུར་དུ་སོ་སོར་ཐ་དད་དུ་ཕྱེས་ནས། ཡང་གཙང་མ་དང་ཡིད་འོང་གི་དངོས་པོ་རིན་ཐང་ཅན་དེ་འདྲ་ཡོད་མེད་བརྟག་དཔྱད་བྱ་ཞིང་། 

རུས་པ་རྣམས་ཀྱང་དབྱེ་བྱས་ནས། །རྐང་གི་བར་དུ་བལྟ་བྱ་ཞིང་། །ཞེས་པ་ཡང་རུས་པའི་དུམ་བུ་དེ་རྣམས་ཀྱང་སོ་སོར་ཚིགས་རྣམས་དབྱེ་བ་བྱས་ནས་ནང་གི་རྐང་ལ་ཐུག་གི་བར་དུ་བློ་ཤེས་རབ་ཀྱིས་གཙང་མ་དང་ཡིད་འོང་དང་རིང་ཐང་ཅན་ལྟ་བུ་ཡོད་མེད་བརྟག་ཅིང་དཔྱད་པར་བྱ་ཞིང་། 

འདི་ལ་སྙིང་པོ་ཅི་ཡོད་ཅེས། །བདག་ཉིད་ཀྱིས་ནི་བརྟག་པར་གྱིས། །ཞེས་པ་ནི། དེ་ལྟར་ན་ལུས་འདི་ཉིད་ལ་མགོའི་སྐྲའི་རྩེ་མོ་ནས་རྐང་གི་སེན་མོའི་རྩེ་ཡན་ཆད་ཕྱིའི་པགས་པ་ནས་ནང་གི་རྐང་ལ་ཐུག་གི་བར་དུ་སྙིང་པོ་དང་གཙང་མ་ལྟ་བུ་ཡིད་འོང་གི་དངོས་པོ་ཅི་ཞིག་ཡོད་ཅེས་སེམས་བདག་རང་ཉིད་ཀྱིས་ནི་ཡང་ནས་ཡང་དུ་བརྟག་པར་གྱིས་ཤིག །

དེ་ལྟར་འབད་དེ་བཙལ་ཀྱང་དེར། །ཁྱོད་ཀྱིས་སྙིང་པོ་མ་མཐོང་ན། །ད་དུང་ཅི་ཕྱིར་ཆགས་ཚུལ་གྱིས། །ཁྱོད་ནི་ལུས་འདི་སྲུང་བར་བྱེད། །ཅེས་པ་ནི། གོང་དུ་བཤད་པ་དེ་ལྟར་བློ་ཡིས་འབད་དེ་དཔྱད་ནས་ཡང་ནས་ཡང་དུ་བཙལ་ཀྱང་ལུས་དེར་སེམས་ཁྱོད་ཀྱིས་སྙིང་པོ་ཡིད་འོང་གི་དངོས་པོ་རིན་ཐང་ཅན་ལྟ་བུ་ཅུང་ཟད་ཙམ་ཞིག་ཀྱང་ཡོད་པ་མ་མཐོང་ན། ད་དུང་རྒྱུ་མཚན་ཅིའི་ཕྱིར་ན་ཆགས་ཤིང་ཞེན་པའི་ཚུལ་གྱིས་བདག་འཛིན་ཅན་གྱི་སེམས་ཁྱོད་ནི་ལུས་འདི་ཉིད་སྲུང་བར་བྱེད་དེ་བྱེད་དུ་མི་འོས་ཞེས་པའི་དོན་ནོ། 

ཁྱོད་ཀྱིས་མི་གཙང་བཟར་མི་རུང་། །ཁྲག་ཀྱང་བཏུང་དུ་མི་རུང་ལ། །རྒྱུ་ལྟོའང་གཞིབ་ཏུ་མི་རུང་ན། །ལུས་ཀྱིས་ཁྱོད་ལ་ཅི་ཞིག་བྱ། །ཞེས་པ་ནི། བདག་འཛིན་ཅན་གྱི་སེམས་ཁྱོད་ཀྱིས་ལུས་འདི་ལ་ཡོད་པའི་ཁྲག་དང་ཆུ་སེར་དང་། རྣག་དང་བཤང་བ་དང་གཅི་བ་ལ་སོགས་པའི་མི་གཙང་བ་དེ་དག་ཟས་སུ་བྱས་ནས་བཟར་ཡང་མི་རུང་ལ། ཁོག་པ་དང་རྩའི་ནང་དུ་ཡོད་པའི་ཁྲག་གང་ཡིན་པ་དེ་རྣམས་ཀྱང་བཏུང་བར་བྱས་ནས་བཏུང་དུའང་མི་རུང་ལ། རྒྱུ་མ་དང་ལྟོ་བ་ལོང་ཀ་དེ་རྣམས་ཐམས་ཅད་ཁ་ཡིས་གཞིབ་ཏུ་མི་རུང་བའི་བདག་ཉིད་ཡིན་ན། ལུས་མི་གཙང་དེ་ཉིད་ཀྱིས་བདག་འཛིན་ཅན་གྱི་སེམས་ཁྱོད་ལ་མགུ་བའི་དོན་ཅིས་བསྒྲུབ་པར་བྱ་སྟེ་ཅི་ཡང་བྱར་མི་རུང་། 

ཉིས་ན་ཝ་དང་བྱ་རྒོད་ཀྱི། །ཟས་ཀྱི་དོན་དུ་འདི་བསྲུང་རིགས། །ཞེས་པ་ནི། རྒྱུ་མཚན་དེའི་ཕྱིར་གཅིག་ཏུ་ན་ལུས་འདི་སྲུང་བ་ལ་དགོས་པ་མེད་ལ། ཉིས་ན་སྟེ་གཉིས་སུ་ན་གཙང་བཙོག་གང་ཡང་མེད་པའི་ཝ་དང་བྱ་རྒོད་ཀྱི་ཟས་ཀྱི་དོན་དུ་ལུས་འདི་ད་ལྟ་ཁྱོད་ཀྱིས་བསྲུང་བ་ཡིན་ན། དེ་ནི་རིགས་ཤིང་འོས་སོ་ཞེས་པའི་སྒོ་ནས་མ་རངས་པའི་ཚིག་ཁྲེལ་ཚིག་མཛད་པ་སྟེ། དེ་ཡང་ཤི་ཟིན་པའི་གནས་སྐབས་ན་ཝ་དང་བྱ་རྒོད་ལ་སོགས་པ་དེ་རྒྱགས་འགྲོ་གི་རེད། དེའི་ཕྱིར་ན་ངའི་ལུས་འདི་ད་ལྟ་བསྲུང་གི་ཡིན་སྙམ་དུ་སེམས་ན། དེ་ཁྱོད་རང་འོས་སོ་ཞེས་པའི་དོན་ལྟ་བུ་ཐུགས་མ་རངས་པའི་ཚིག་གོ།

མི་འོ་ཅོག་གི་ལུས་འདི་ནི། །བཀོལ་བར་བྱ་བ་ཉིད་དུ་ཟད། །འོ་ན་ལུས་འདི་ཡིས་ཅི་བྱ་ཞེ་ན། མི་འོ་ཅོག་སྟེ་མི་ཡོད་དོ་ཅོག་གི་ལུས་འདི་ནི་ངོ་མ་བྱས་ན་དམ་པའི་ཆོས་སྒྲུབ་པ་ལ་ཚུལ་བཞིན་དུ་ལས་སུ་བཀོལ་བར་བྱ་བ་ཉིད་དུ་ཟད། དེ་ལས་གཞན་པའི་བྱ་བ་གང་ཡང་ཡོད་པ་མ་ཡིན།

འདི་ལྟར་ཁྱོད་ཀྱིས་བསྲུངས་ཀྱང་ནི། །འཆི་བདག་བརྩེ་བ་མེད་པ་ཡིས། །ཕྲོགས་ཏེ་བྱ་དང་ཁྱིར་བྱིན་ན། །དེ་ཚེ་ཁྱོད་ཀྱིས་ཅི་བྱར་ཡོད། །ཅེས་པ་ནི། འོག་ནས་བཤད་པ་རྒྱུ་མཚན་འདི་ལྟར་བདག་འཛིན་ཅན་གྱི་སེམས་ཁྱོད་ཀྱིས་ད་ལྟ་ཚེ་གཅིག་གི་རིང་ལ་ལུས་འདི་ཉིད་ཟས་གོས་ཀྱིས་བསྐྱངས་ནས་ཁྲུས་དང་བསྐུ་མཉེ་ལ་སོགས་པས་བསྲུངས་ཀྱང་ནི། འཆི་བའི་ཚེ་ན་འཆི་བདག་གཤིན་རྗེ་བརྩེ་བའམ་སྙིང་རྗེ་མེད་པ་དེ་ཡིས་སེམས་ཁྱོད་ལས་ལུས་འདི་ཉིད་ཕྲོགས་ཏེ། བྱ་དང་ཁྱི་དང་ཝ་དང་ལྕེ་སྤྱང་ལ་སོགས་པ་དེ་དག་གི་ཁར་ཟས་སུ་བྱིན་པ་ཡིན་ན། དུས་དེའི་ཚེ་ན་སེམས་ཁྱོད་ཀྱིས་ཅི་ཞིག་བྱར་འོས་ཏེ་ཅི་ཡང་བྱར་མེད་དོ། །

བྲན་གཡོག་བཀོལ་དུ་མི་བཏབ་ལའང་། །གོས་ལ་སོགས་པ་མི་སྦྱིན་ན། །ལུས་འདི་བསྙོད་ཀྱང་གཞན་འགྲོ་ན། །ཁྱོད་ཀོ་ཅི་སྟེ་ཤ་ཐང་གསོ། །ཞེས་པ་ནི། འཇིག་རྟེན་བྲན་གཡོག་སྟེ་ལས་མི་ལས་སུ་བཀོལ་དུ་མི་བཏུབ་པའམ་ལས་ཀ་ཡག་པོ་མ་བྱས་པ་དེ་འདྲ་ཡིན་པ་ལའང་སྦྱིན་བདག་གིས་གོས་ལ་སོགས་པ་སྟེ་ཟས་དང་གླ་རྔན་ལ་སོགས་པ་ཇི་ལྟ་བ་བཞིན་དུ་མི་སྦྱིན་པ་ཡིན་ན། ལུས་འདི་ཉིད་སེམས་ཀྱིས་ཚེ་གཅིག་ལ་ཟས་དང་གོས་ཀྱིས་གཡོགས་ཏེ་གསོས་ནས་བསྙོད་ཀྱང་། མཐར་ཤི་བའི་གནས་སྐབས་ན་སེམས་ལས་གཞན་དུ་སོ་སོར་འཐོར་ཏེ་བྱ་ཁྱི་ལ་སོགས་པའི་ཁ་ཟས་སུ་འགྲོ་བར་བྱེད་པ་ཡིན་ན། ད་ལྟ་བདག་འཛིན་ཅན་གྱི་སེམས་ཁྱོད་ཀོ་སྟེ་ཁྱོད་ཀྱིས་ནི་ཅི་སྟེ་ན་ཤ་ཐང་སྟེ་ཤ་ཟད་ཟད་ཁྲག་སྐམ་སྐམ་གྱི་བར་དུ་དཀའ་ལས་ངལ་དུབ་ཀྱི་སྒོ་ནས་ལུས་འདི་གསོ་སྟེ་དེ་ཙམ་གསོ་མི་འོས་ཞེས་པའི་དོན་ནོ། །

འདི་ལ་གླ་རྔན་བྱིན་ནས་ནི། །ད་ནི་རང་གི་དོན་བྱེད་ཆུག །ཕན་པ་མེད་པར་འདི་ལ་ནི། །ཐམས་ཅད་སྦྱིན་པར་མི་བྱའོ། །ཞེས་པ་ནི། འོ་ན་ཇི་ལྟར་བྱ་ཞེ་ན། ད་ལྟ་རང་གི་ལུས་འདི་ལ་དམ་པའི་ཆོས་སྒྲུབ་པར་བྱེད་པའི་མཐུན་རྐྱེན་གླ་དང་རྔན་པ་ཙམ་སྟེ་ཟས་དང་གོས་ཧ་ཅང་གི་ཞན་པ་ཐབས་རྡུགས་པ་ལུས་འཚོ་སྐྱོང་བྱེད་མི་ནུས་པ་ལྟ་བུ་དེ་འདྲའང་མ་ཡིན་པ། ཧ་ཅང་མ་དགོས་པའི་མང་པོ་དང་ཉམ་ཆེན། རང་ལ་ཡོད་པའི་རྒྱུ་ནོར་གང་ཡོད་ལུས་ཀྱི་ཆེད་དུ་གཏོང་བར་བྱེད་པ་ལྟ་བུ་ཡང་མ་ཡིན་པ། གནས་སྐབས་གླ་རྔན་ཙམ་བྱིན་ནས་ནི། ད་ནི་སེམས་རང་གི་དོན་དམ་པའི་ཆོས་ཐོས་པ་དང་བསམ་པ་དང་སྒོམ་ཉམས་ལེན་སོགས་ཚུལ་བཞིན་དུ་བྱེད་དུ་ཆུག་ཅིག །དུས་དང་རྣམ་པ་ཀུན་ཏུ་ལུས་འདི་རང་དང་གཞན་ལ་གནས་སྐབས་དང་མཐར་ཐུག་ལ་ཕན་པ་མེད་པར་ལུས་འདི་ཉིད་ལ་ནི་ནོར་རྫས་ཀྱི་དངོས་པོ་ཅ་ལག་ཚང་མ་སྟེར་བར་བྱེད་པའམ། དེ་ཐམས་ཅད་སྦྱིན་པར་མི་བྱའོ་སྟེ། ཡར་དཀོན་མཆོག་ལ་མཆོད་པ་དང་། མར་ངན་སློང་ལ་སྦྱིན་པ་སོགས་གཞན་གྱི་དོན་དུ་བསྐྱལ་བའམ་བསྒྲུབ་པར་བྱ་བ་དེ་གཙོ་བོ་དགོས་ཞེས་པའི་དོན་ནོ། །

འགྲོ་དང་འོང་བའི་རྟེན་ཙམ་དུ། །ལུས་ལ་གྲུ་ཡི་བློ་བཞག་སྟེ། །སེམས་ཅན་རྣམས་དོན་སྒྲུབ་པའི་ཕྱིར། །ཡིད་བཞིན་གྱི་ནི་ལུས་སུ་བསྒྱུར། །ཞེས་པ་ནི། རང་ཉིད་འཁོར་བའི་རྒྱ་མཚོའི་ཕ་རོལ་རྫོགས་པའི་སངས་རྒྱས་ཀྱི་གོ་འཕང་ལ་འགྲོ་བ་དང་། ཡང་སངས་རྒྱས་ཐོབ་ཟིན་དུས་སེམས་ཅན་གཞན་འཁོར་བ་ལས་སྒྲོལ་བའི་ཆེད་དུ་འཁོར་བ་ལ་ཚུར་འོང་བའི་རྟེན་ཙམ་དུ་ལུས་འདི་ཉིད་ལ་གྲུ་ཡི་བློ་བཞག་སྟེ། གནས་སྐབས་དང་མཐར་ཐུག་ཀུན་ཏུ་སེམས་ཅན་ཐམས་ཅད་ཀྱི་དོན་སྒྲུབ་པའི་ཕྱིར་དུ་ལུས་འདི་ཉིད་མཐར་ཐུག་ལ་ཡིད་བཞིན་གྱི་ནོར་བུ་དགོས་འདོད་ཀུན་འབྱུང་ལྟ་བུ་སྟེ་སངས་རྒྱས་ཀྱི་སྐུ་གཟུགས་མཚན་དང་དཔེ་བྱད་ཀྱིས་བརྒྱན་པའི་ལུས་སུ་བསྒྱུར་བར་བྱ་དགོས་པར་བསྟན་པ་ཡིན་ནོ། །

གཉིས་པ་སྒྲུབ་པའི་ཐབས་ལ་མཁས་པར་བྱ་བ་ནི། དེ་ལྟར་རང་དབང་ཡོད་གྱིས་ཏེ། །རྟག་ཏུ་འཛུམ་པའི་བཞིན་དུ་གྱིས། །ཁྲོ་གཉེར་ངོ་ཟུམ་ཡོངས་ཐོང་སྟེ། །འགྲོ་བའི་བཤེས་དང་གསོང་པོར་གྱིས། །ཞེས་པ་ནི། གོང་དུ་བཤད་པ་དེ་ལྟར་ལུས་དང་ངག་གཉིས་སེམས་ལ་དབང་བ་དང༌། སེམས་ཉིད་གཉེན་པོའི་དབང་དུ་གྱུར་པའི་རང་དབང་ཡོད་པར་གྱིས་ཏེ། དུས་རྟག་ཏུ་གཞན་སེམས་ཅན་ལ་བལྟ་བ་ན་ངོ་གདོང་འཛུམ་པའི་བཞིན་དུ་གྱིས་ལ། ཁོང་ཁྲོ་ཟ་བ་ལྟ་བུ་ཁྲོ་གཉེར་བསྡུ་བ་དང་ངོ་ཟུམ་བརྣག་པ་ལྟ་བུ་ཡོངས་སུ་ཐོང་སྟེ། འགྲོ་བ་སེམས་ཅན་གཞན་གྱི་མ་འདྲིས་པའི་མཛའ་བཤེས་བཟང་པོ་ལྟ་བུ་དང༌། གཡོ་དང་སྒྱུ་མེད་པར་གསོང་པོར་ཏེ་སེམས་ཁོག་དྲང་པོར་གྱིས་ཞེས་པའོ། །

ཁྲི་ལ་སོགས་པ་བབ་ཅོལ་དུ། །སྒྲ་དང་བཅས་པར་མི་དོར་རོ། །སྒོ་ཡང་དྲག་ཏུ་མི་དབྱེ་སྟེ། །རྟག་ཏུ་བཅོམ་སྐྱུངས་དགའ་བར་བྱ། །ཞེས་པ་ནི། ཁྲི་དང་མལ་སྟན་དང་སྣོད་སྤྱད་ལ་སོགས་པ་བབ་ཅོལ་དུ་སྟེ་གློ་བུར་དུ་སྒྲ་དྲག་པོ་དང་བཅས་པར་མི་དོར་རོ། །ཡང་བསམ་གཏན་གྱི་ཚེར་མར་འགྱུར་བ་ཡིན་པས་ན་རང་གི་བླ་མ་དང་ཆོས་གྲོགས་སོགས་གནས་པའི་སྒོའི་སྒོ་གླེགས་ཀྱང་སྒྲ་དྲག་ཏུ་འགྱུར་བར་མི་དབྱེ་སྟེ།མདོར་ན་དུས་རྟག་ཏུ་གཞན་གྱིས་མ་མཐོང་བ་དང་མ་ཐོས་པ་ལྟ་བུའི་ཚུལ་དུ་བཅོམ་སྐྱུངས་པ་སྟེ་ཉམ་ཆུང་གི་རང་བཞིན་ལ་བསྟེན་པའམ་དགའ་བར་བྱ། 

ཆུ་སྐྱར་བྱི་ལ་ཆོས་རྐུན་དག །སྒྲ་མེད་འཇབ་ཅིང་འགྲོ་བ་ཡིས། །མངོན་པར་འདོད་པའི་དོན་སྒྲུབ་པ། །ཐུབ་པས་རྟག་ཏུ་དེ་བཞིན་སྤྱད། །ཅེས་པ་ནི། དཔེར་ན། ཆུ་སྐྱར་ཏེ་ཉ་ཟ་མཁན་ཆུ་བྱ་དང༌། བྱི་ལ་དང་ཆོམ་རྐུན་པ་དག་རྒྱུན་ལྡན་གྱི་སྒྲ་མེད་ཅིང་ག་ལེ་ག་ལེར་འཇབ་ཅིང་འགྲོ་བ་ཡིས། ཁོ་ཚོ་རང་རང་གིས་མངོན་པར་འདོད་པའི་དོན་དག་སྟེ་ཆུ་སྐྱར་གྱིས་ཉ་གསོད་ནུས་པ་དང༌། བྱི་ལ་ཡིས་བྱི་བ་གསོད་ནུས་པ་དང༌། ཆོམ་རྐུན་པས་ནོར་རྫས་རྐུ་ནུས་པ་ལྟ་བུའི་དོན་སྒྲུབ་པ་དེ་བཞིན་དུ། ཐུབ་པ་བྱང་ཆུབ་སེམས་དཔའ་རྣམས་ཀྱིས་དུས་རྟག་ཏུ་སྒྲ་མེད་ཅིང་བཅོམ་སྐྱུངས་པ། རང་བཞིན་ཞི་བ་དང་དུལ་བའི་བདག་ཉིད་ལ་སྤྱད་པར་བྱ། 

གཞན་ལ་གཞེན་བསྐུལ་འདེབས་མཁས་ཤིང་། །མ་བཅོལ་ཕན་པར་བྱེད་པའི་ངག །གུས་པས་སྤྱི་བོར་བླང་བགྱིས་ཏེ། །རྟག་ཏུ་ཀུན་གྱི་སློབ་མར་གྱུར། །ཞེས་པ་ནི། གཞན་ལ་གཞེན་བསྐུལ་ཞེས་བྱ་བ་གང་ཟག་གཞན་ཕོ་མོ་རྒན་གཞོན་སུ་ལ་ཡིན་ན་ཡང་ཕན་པའི་བསམ་པས་ཀུན་ནས་བསླངས་ཏེ་སློབ་གཉེར་གྱིས་ཤིག་ཅེས་པ་ལྟ་བུ། བསམ་པ་བཟང་པོ་གྱིས་ཞེས་པ་ལྟ་བུ། གཞན་གྱི་དོན་ཡག་པོ་གྱིས་ཞེས་པ་ལྟ་བུ། དེ་ལྟ་བུ་སྐུལ་མ་འདེབས་པ་ལ་ཡང་རྣམ་པ་ཀུན་ཏུ་མཁས་ཤིང་། རང་ཉིད་ཀྱིས་གཞན་ལ་ཕར་ང་ལ་སློབ་སྟོན་དང་རོགས་རམ་གྱིས་ཤིག་ཅེས་མ་བཅོལ་བཞིན་དུ། ཚུར་ཡང་ཕན་པའི་གདམས་ངག་སྨྲ་བར་བྱེད་པའི་ངག་ཐམས་ཅད་དགའ་ཞིང་གུས་པའི་སྒོ་ནས་སྤྱི་བོར་དང་དུ་བླང་བར་བགྱིས་ཏེ། དུས་རྟག་ཏུ་ཕན་པའི་ཚིག་གམ་སློབ་གསོ་སྟོན་མཁན་གྱི་བསམ་པ་བཟང་པོ་དང་ལྡན་པ་དེ་དག་ཀུན་གྱི་རང་ཉིད་སློབ་མར་གྱུར་པར་བྱའོ། །

ལེགས་པར་སྨྲས་པ་ཐམས་ཅད་ལ། །དགེ་བར་གསུངས་ཞེས་བརྗོད་པར་བྱ། །བསོད་ནམས་བྱེད་པ་མཐོང་གྱུར་ན། །བསྟོད་པས་ལེགས་པར་དགའ་བ་བསྐྱེད། །ཅེས་པ་ནི། ཆོས་ཀྱི་གཏམ་སོགས་ལེགས་པར་སྨྲས་པའམ་བཤད་པ་དེ་འདྲ་མཐོང་བར་གྱུར་ན། དེ་དག་ཐམས་ཅད་ལ་ཕྲག་དོག་མེད་པའི་སྒོ་ནས་རྗེས་སུ་ཡི་རང་གི་བསམ་བློས་ཁྱོད་ཀྱིས་ལེགས་པར་གསུངས་སོ། །དགེ་བར་གསུངས་སོ། །ཤིན་ཏུ་ལེགས་སོ་ཞེས་པའི་ཚིག་སྙན་པོ་ཡང་བརྗོད་པར་བྱ་ལ། ཡང་ཡར་དཀོན་མཆོག་ལ་མཆོད་པ་འབུལ་བ། མར་ངན་སློང་ལ་སྦྱིན་པ་བཏང་བའམ། མདོར་ན་ཆོས་ཀྱི་དགའ་སྟོན་སྤེལ་བར་བྱེད་པ་སྐུ་གཟུགས་དང་གསུང་རབ་མཆོད་རྟེན་རྣམས་ལ་རབ་ཏུ་གནས་པར་བྱེད་པ་ལ་སོགས་པའི་བསོད་ནམས་དགེ་བའི་ལས་བྱེད་པ་དེ་མིག་གིས་མཐོང་བར་གྱུར་པའམ་རྣ་བས་ཐོས་པར་གྱུར་པའི་སྐབས་ན། དེ་ལ་མི་དགའ་བའི་ཕྲག་དོག་དང་འགྲན་སེམས་ཀྱི་བསམ་བློ་མེད་པའི་སྒོ་ནས་བསྟོད་པའམ་ཡོན་ཏན་བརྗོད་པའི་སྒོ་ནས་ལེགས་པར་སེམས་དགའ་བ་བསྐྱེད་པར་བྱ་དགོས་པའོ། །

ལྐོག་ན་ཡོན་ཏན་བརྗོད་བྱ་ཞིང་། །ཡོན་ཏན་བརྗོད་ན་རྗེས་སུ་བརྗོད། །རང་གི་ཡོན་ཏན་བརྗོད་ན་དེ། །ཡོན་ཏན་ཤེས་པར་རིག་པར་བྱ། །ཞེས་པ་ནི། ཕ་རོལ་པོས་བསོད་ནམས་དགེ་བའི་ལས་བྱས་པ་ལ་ངོ་ནས་བསྟོད་པ་བརྗོད་ན་ཁ་གསག་ཏུ་འགྲོ་བ་ལྟ་བུའམ་ངོ་དགའ་ལྟ་བུའི་ཚིག་ཏུ་འགྲོ་བར་དོགས་པ་ཡོན་ན། ལྐོག་ནས་ཏེ་ཡུལ་དེས་རྣ་བས་མི་ཐོས་སའི་ལྐོག་ན་གཞན་ལ་དེའི་ཡོན་ཏན་གྱི་ཆེ་བ་དེ་དག་བརྗོད་པར་བྱ་ཞིང་། ཡང་རང་གི་མཐུན་གྲོགས་སམ་དགྲ་བོ་ལ་སོགས་པ་ཡུལ་གང་དང་གང་གི་ཡོན་ཏན་དེ་ཉིད་གང་ཟག་གཞན་གྱིས་བརྗོད་དེ་བསྟོད་པ་དང་བསྔགས་པ་སོགས་བྱེད་པ་མཐོང་ན། རང་གིས་ཀྱང་དེ་དེ་བཞིན་ནོ་ཞེས་དེའི་རྗེས་སུ་ཡི་རང་བའི་ཚུལ་གྱི་སྒོ་ནས་ཡོན་ཏན་བརྗོད་པར་བྱ་དགོས་ལ། ཡང་རང་གི་ཡོན་ཏན་གང་ཟག་གཞན་འགའ་ཞིག་གིས་བརྗོད་པ་དེ་འདྲ་ཐོས་པ་བྱུང་ན། རྗོད་པ་པོ་དེ་ཁོ་རང་ཡོན་ཏན་ཅན་དུ་ཤེས་པར་ཏེ་ཁོ་རང་བསམ་པ་བཟང་པོ་ཅན། དག་སྣང་ཅན་དེ་ལྟ་བུ་ཡིན་པ་དེ་ཤེས་པའམ་རིག་པར་བྱ་དགོས་པ་ཡིན། 

རྩོམ་པ་ཐམས་ཅད་དགའ་ཕྱིར་ཏེ། །དེ་ནི་རིན་གྱིས་ཉོ་ནའང་དཀོན། །དེ་ལྟས་གཞན་བྱས་ཡོན་ཏན་གྱིས། །དགའ་བའི་བདེ་བ་སྤྱད་པར་བྱ། །ཞེས་པ་ནི། རང་དང་གཞན་གྱིས་ལས་བྱ་བ་རྩོམ་པ་བྱས་པ་ཐམས་ཅད་རང་རང་གི་སེམས་དགའ་བའི་ཕྱིར་དུ་ཡིན་པ་སྟེ། དེས་ན་གཞན་གྱི་ཡོན་ཏན་ལ་རང་གིས་ཕྲག་དོག་མེད་པའི་སྒོ་ནས་དགའ་བ་སྒོམ་པ་དེ་ཉིད་ནི་ཆེན་པོའི་རིན་གྱི་སྒོ་ནས་ཉོས་པ་ཡིན་ན་ཡང་ཉོ་རྒྱུ་མི་རྙེད་པས་ཤིན་ཏུ་དཀོན་པོ་ཡིན་པ་རྒྱུ་མཚན་དེ་ལྟ་བས་ན། གང་ཟག་གཞན་གྱིས་བྱས་པའི་ཐོས་བསམ་སྒོམ་པ་དང་ཆོས་འཆད་ཉན་ལ་སོགས་པའི་ཡོན་ཏན་དེ་ཉིད་ཀྱིས་རང་གི་སེམས་ལ་ཕྲག་དོག་མེད་པར་རྗེས་སུ་ཡི་རང་བས་དགའ་བ་སྒོམ་པའི་དགའ་བའི་བདེ་བ་གང་ཡིན་པ་དེ་ཉིད་ལ་སྤྱད་པར་བྱ་ཞེས་གསུངས། 

བདག་ལ་འདིར་གོད་ཡོང་མེད་ལ། །ཕ་རོལ་ཏུ་ཡང་བདེ་བ་ཆེ། །ཉེས་པས་མི་དགའ་སྡུག་བསྔལ་ཞིང་། །ཕ་རོལ་ཏུ་ཡང་སྡུག་བསྔལ་ཆེ། །ཞེས་པ་ནི། བདག་རང་ཉིད་ཀྱིས་གཞན་གྱི་ཡོན་ཏན་ལ་དགའ་བ་སྒོམ་པར་བྱེད་པ་ལ་ཚེ་འདི་ཉིད་ཀྱི་དགའ་བའི་བདེ་བ་དེ་ཉིད་ལ་ལོངས་སྤྱོད་པར་བྱེད་པ་དེ་ནི་གོད་དེ་ཟད་པར་གྱུར་པ་ལྟ་བུ་དེ་འདྲ་ཡོང་རྒྱུ་མེད་ལ། འཇིག་རྟེན་སྐྱེ་བ་ཕྱི་མ་ཕ་རོལ་ཏུ་ཡང་ལུས་དང་སེམས་ལ་བདེ་བ་ཆེན་པོ་ཐོབ་པའི་བདེ་བ་ཆེ་ཞིང་། གལ་ཏེ་བསམ་ངན་ཕྲག་དོག་གི་ཉེས་པས་གཞན་གྱི་ཕུན་སུམ་ཚོགས་པའི་ཡོན་ཏན་ལ་མི་དགའ་བས་བལྟས་ན། དེ་ནས་ཚེ་འདི་ཉིད་ལ་ཡང་རང་གི་སེམས་ལ་ཡིད་མི་བདེ་བའི་སྡུག་བསྔལ་མྱོང་ཞིང་། སྐྱེ་བ་ཕྱི་མ་ཕ་རོལ་ཏུ་ཡང་དེའི་རྣམ་སྨིན་གྱི་འབྲས་བུ་ལ་ངན་སོང་ལ་སོགས་པའི་གནས་སུ་ལུས་དང་སེམས་ལ་སྡུག་བསྔལ་ཤིན་ཏུ་ཆེ་བ་འབྱུང་བ་ཡིན་ཞེས་གསུངས། 

སྨྲ་ན་ཡིད་ཕེབས་འབྲེལ་བ་དང་། །དོན་གསལ་ཡིད་དུ་འོང་བ་དང་། །ཆགས་དང་ཞེ་སྡང་སྤངས་པ་དང༌། །འཇམ་ཞིང་རན་པར་སྨྲ་བར་བྱ། །ཞེས་པ་ནི། གཞན་གྱིས་ཆོས་དང་འཇིག་རྟེན་སོགས་གང་གི་འཐད་ནས་དྲི་བ་བྱེད་པའི་ལན་ལ་སོགས་པ་གཏམ་སྨྲ་བར་བྱེད་པའི་གནས་སྐབས་ན་ཡང་ཕན་པའི་ངག་ཡན་ལག་དྲུག་ལྡན་ཞེས་བྱ་བ། མདོར་ན་ཡིད་བག་ཕེབས་ནས་དལ་པོ་དང་། ཚིག་སྔ་མ་དང་ཕྱི་མ་ཟློས་སྐྱོན་མེད་པ་སོགས་ཀྱི་སྒོ་ནས་འབྲེལ་ཆགས་པ་དང༌། བརྗོད་བྱའི་དོན་དེ་ཉིད་ཤིན་ཏུ་གསལ་ཞིང་སྙན་པ་གཏམ་བཟང་པོ་ཡིད་དུ་འོང་བའི་རང་བཞིན་ཅན་དང༌། དེ་བཞིན་དུ་རང་ཕྱོགས་ལ་ཆགས་པ་དང་གཞན་ཕྱོགས་ལ་སྡང་བའི་ཚིག་སྤངས་པ་དང༌། རྗོད་ཚུལ་ཡང་ཤིན་ཏུ་ཚིག་འཇམ་ཞིང་། མང་ཉུང་ཡང་ཧ་ཅང་མང་བ་དང་། ཧ་ཅང་ཉུང་བ་ལྟ་བུ་མ་ཡིན་པར་རན་པ་ཙམ་དུ་སྨྲ་བར་བྱ།

མིག་གིས་སེམས་ཅན་ལྟ་ན་ཡང་། །འདི་དག་ཉིད་ལ་བརྟེན་ནས་བདག །སངས་རྒྱས་ཉིད་དུ་འགྱུར་རོ་ཞེས། །དྲང་ཞིང་བྱམས་པའི་ཚུལ་གྱིས་ལྟ། །ཞེས་པ་ནི། མིག་གིས་སེམས་ཅན་གཞན་མི་དང་དུད་འགྲོ་སོགས་ལ་ལྟ་བའི་སྐབས་ན་ཡང་སེམས་ཅན་འདི་དག་ཉིད་ལ་བརྟེན་ནས་ནི་བདག་རང་ཉིད་ཀྱིས་ཐོག་མར་བསམ་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། བར་དུ་སྦྱིན་པ་གཏོང་བ་ལ་སོགས་པ་ཕར་ཕྱིན་དྲུག་གི་སྤྱོད་པ་ལ་བསྐལ་པ་གྲངས་མེད་གསུམ་སོགས་ལ་བསླབ་པར་བྱེད་པས། མཐར་མ་འོངས་པ་ན་མངོན་པར་རྫོགས་པར་སངས་རྒྱས་པར་འགྱུར་རོ་ཞེས་པའི་ཚུལ་གྱིས་སེམས་རྒྱུད་དྲང་ཞིང་། མ་ཡིས་བུ་མཐོང་བ་ལྟ་བུས་བྱམས་པའི་ཚུལ་གྱི་སྒོ་ནས་ལྟ་བར་བྱ་དགོས་པ་ཡིན་གསུངས། 

རྟག་པར་མངོན་ཞེན་གྱིས་བསླངས་པའམ། །གཉེན་པོ་ཡིས་ནི་བསླངས་པ་ཉིད། །ཡོན་ཏན་དང་ནི་ཕན་འདོགས་ཞིང༌། །སྡུག་བསྔལ་བ་ལ་དགེ་ཆེན་འགྱུར། །ཞེས་པ་ནི། རང་གིས་དགེ་བ་སྒྲུབ་པའི་སྐབས་ན་ཡང་དགེ་བ་ཆེན་པོར་འགྱུར་བའི་ཆེད་དུ། དུས་ཀྱི་ཁྱད་པར་ལ་དུས་རྟག་པར་ཞེས་ཉི་མ་རེ་རེ་བཞིན་ཆག་མེད་ཀྱི་ཚུལ་གྱི་སྒོ་ནས་དགེ་བའི་ཆོས་སྒྲུབ་པ་ཉམས་སུ་ལེན་པ་དང་། བསམ་པའི་ཁྱད་པར་ལ་དད་པ་དང་སྙིང་རྗེ་ལ་སོགས་པས་བསྒྲུབ་བྱའི་དགེ་བ་དེ་ཉིད་ལ་ཤིན་ཏུ་སྒྲུབ་འདོད་ཀྱི་མངོན་ཞེན་ཆེན་པོས་ཀུན་ནས་བསླངས་པ་ལྟ་བུའམ། ཡང་གཉེན་པོའི་ཁྱད་པར་ལ་སེར་སྣའི་གཉེན་པོ་ལ་རང་གི་གཅེས་ནོར་གཞན་ལ་སྦྱིན་པ་ལྟ་བུ། དེ་ནས་ཁྲིམས་འཆལ་གྱི་གཉེན་པོ་ལ་གང་སྤང་དཀའ་བའི་བྱ་བ་གང་ཡིན་པ་དེ་སྤང་བ་ཁས་ལེན་པ་ལྟ་བུའི་སྒོ་ནས་ཀུན་ནས་བསླངས་པའི་དགེ་བ་ལྟ་བུ་ཉིད་དང༌། ཞིང་གི་ཁྱད་པར་གྱི་དབང་དུ་བྱས་ན་ཡོན་ཏན་གྱི་ཞིང་དུ་གྱུར་པ་སྟེ་སངས་རྒྱས་དང་ཆོས་དང་དགེ་འདུན་ཏེ་དཀོན་མཆོག་གསུམ་ལ་བསྟེན་པའི་དགེ་བའི་རྩ་བ་ལྟ་བུ་དང་། ཕན་འདོགས་པའི་ཞིང་དུ་གྱུར་པ་སྟེ་རང་གི་ཕ་དང་མ་ལ་དྲིན་ལན་འཇལ་བ་ལྟ་བུ། ཡང་ཡོན་ཏན་དང་ཕན་འདོག་གཉིས་ཀའི་ཞིང་དུ་གྱུར་པ་མཁན་པོ་དང་སློབ་དཔོན། བླ་མ་དགེ་བའི་བཤེས་གཉེན་ལ་བསྟེན་པའི་དགེ་བ་ལྟ་བུ། ཡང་སྡུག་བསྔལ་གྱི་ཞིང་དུ་གྱུར་པ་སྟེ་ཐག་རིང་གི་འགྲུལ་པ་ལྟ་བུ། ཡུན་རིང་གི་ནད་པ་ལྟ་བུ། ཉམ་ཐག་གི་དབུལ་པོ་ལྟ་བུ་དེ་རྣམས་ལ་བསམ་པ་བཟང་པོས་ཡག་པོ་བྱས་པའི་དགེ་བ་གང་ཡིན་པ་དེ་རྣམས་དགེ་བ་ཆེན་པོར་འགྱུར་བར་གསུངས་ཤིང་། ཡང་སྡིག་པ་ལ་ཡང་དེ་ལྟར་དུ་དུས་རྟག་ཏུ་སྲོག་གཅོད་པ་ལ་སོགས་པའི་སྡིག་པ་སྟེ་སྲོག་གཅོད་འདོད་ཀྱི་མངོན་ཞེན་དྲག་པོས་ཀུན་ནས་བསླངས་པ་སོགས་ཀྱང་དེ་ལྟར་དུ་འགྱུར་བ་ཡིན་པར་གསུངས། 

མཁས་ཤིང་དད་དང་ལྡན་བྱས་ནས། །ལས་རྣམས་བདག་གིས་རྟག་ཏུ་བྱ། །ལས་རྣམས་ཀུན་ལ་སུ་ལ་ཡང་། །ལྟོས་པར་བྱ་བ་མ་ཡིན་ནོ། །ཞེས་པ་ནི། དགེ་བ་གང་དང་གང་སྒྲུབ་ན་སྒྲུབ་པའི་གནས་ལ་མཁས་པར་བྱ་བ་སྟེ། དེའང་ཐོག་མར་སྦྱོར་བ་སེམས་བསྐྱེད་དམ་པ་དང་། དངོས་གཞི་དམིགས་མེད་དམ་པ། རྗེས་བསྔོ་བ་དམ་པ་ལྟ་བུ་སྦྱོར་དངོས་རྗེས་གསུམ་གྱིས་ཟིན་པའི་དགེ་བ་སྒྲུབ་པའི་གནས་ལ་མཁས་ཤིང༌། ཡང་བསྒྲུབ་བྱའི་དགེ་བ་དེ་ལ་ཤིན་ཏུ་ཡིད་ཆེས་པའི་དད་པ་དང་ལྡན་པའི་སྒོ་ནས་སྒྲུབ་པར་བྱེད་པ་སྟེ། དེ་ཡང་བྱང་ཆུབ་སེམས་དཔས་སྤྱོད་པ་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞི་ལྟ་བུ་སོགས་ལས་གང་ཡིན་པ་དེ་རྣམས་བདག་གིས་དུས་རྟག་ཏུ་རང་དབང་རང་མོས་ཀྱི་ཚུལ་གྱི་སྒོ་ནས་བསྒྲུབ་པར་བྱ་ལ། དགེ་བའི་ལས་ཐོས་པ་བསམ་པ་སྒོམ་པ་ལ་སོགས་པའི་བྱ་བ་གང་དང་གང་ཡིན་ན་ཡང་། དེ་རྣམས་ཀུན་ལ་བཀོལ་བ་པོའམ་འདེད་པ་པོ་ལྟ་བུ་གང་ཟག་གཞན་སུ་ལ་ཡང་ལྟོས་པར་བྱ་བ་མ་ཡིན་པ་སྟེ། གྲོས་ཕ་ལ་མི་བྱེད། བློ་མ་ལ་མི་འདྲི་ཞེས་གསུངས་པ་ལྟར་དུ་རང་ཐག་རང་གིས་བཅད་ནས་དགེ་བ་སྒྲུབ་པ་ལ་འཇུག་པར་བྱ་དགོས་པའོ། །

སྦྱིན་པའི་ཕ་རོལ་ཕྱིན་ལ་སོགས། །གོང་ནས་གོང་དུ་ཁྱད་ཞུགས་སྤྱད། །ཆུང་ངུའི་ཕྱིར་ནི་ཆེ་མི་གཏང་། །གཙོ་ཆེར་གཞན་གྱི་དོན་བསམ་མོ། །ཞེས་པ་ནི། དགེ་བ་ལ་དཔེར་ན། སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་གོང་ནས་གོང་དུ་སྟེ་སྦྱིན་པ་ཁྱིམ་པ་རྣམས་ཀྱིས་གཏང་ཞེས་དང་། ཚུལ་ཁྲིམས་རབ་ཏུ་བྱུང་བས་སྲུང་ཞེས་པ་ལྟ་བུ་དང༌། “སྦྱིན་པ་ལོ་བརྒྱ་གཏོང་བ་བས། །ཚུལ་ཁྲིམས་ཉིན་གཅིག་སྲུང་བ་མཆོག །”ཅེས་པ་ལྟ་བུ་ཕ་རོལ་ཏུ་ཕྱིན་པའི་ཉམས་ལེན་དེ་རྣམས་འོག་མ་འོག་མ་ལས་ཀྱང་གོང་མ་གོང་མ་གོང་ནས་གོང་དུ་ཁྱད་པར་དུ་འཕགས་པར་ཞུགས་པ་ཡིན་པའི་ཚུལ་དེ་བཞིན་དུ་སྤྱད་པར་བྱ་ལ། ཆུང་ངུའི་ཕྱིར་ནི་ཆེ་མི་གཏང་། །ཞེས་པ་དེ་ཕར་ཕྱིན་གྱི་ནང་ནས་དཔེར་ན་སྦྱིན་པ་གཏོང་བ་ལྟ་བུ་དེ་ཡར་དཀོན་མཆོག་ལ་མཆོད་སྦྱིན་དང༌། མར་ངན་སློང་ལ་སྦྱིན་པ་གཏོང་བ་དེ་འདྲའི་ཆུང་ངུའི་ཕྱིར་དུ་ནི། གོང་མ་ཚུལ་ཁྲིམས་གྱི་བསླབ་པ་ལྟ་བུ་ཆེ་བ་དེ་གཏང་བར་བྱ་མི་རུང་ཞེས་པའི་དོན། མཐའ་གཅིག་ཏུ་ཡང་ངེས་པ་མེད་པས་དམིགས་བསལ་ནི་གཙོ་ཆེ་བ་བྱང་ཆུབ་སེམས་དཔས་སེམས་ཅན་གཞན་གྱི་དོན་དུ་གང་དང་གང་འགྱུར་ཆེ་བ་དེ་ལ་བསམ་པར་བྱ་ཞེས་གསུངས།

སེམས་ཅན་དོན་བྱེད་ཀྱི་ཚུལ་ཁྲིམས་ལ་བསླབ་པ། གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ་ཡང་རྣམ་པ་གསུམ་སྟེ། གཞན་དོན་ལྷུར་ལེན་པ་དང༌། ཟང་ཟིང་དང་ཆོས་ཀྱིས་བསྡུ་བ། ཕ་རོལ་གྱི་མ་དད་པ་སྲུང་བའོ། །དང་པོ་ནི། དེ་ལྟར་རིག་བྱས་གཞན་དོན་ལ། །རྟག་ཏུ་བརྩོན་པར་གནས་པར་བྱ། །ཐུགས་རྗེ་མངའ་བ་རིང་གཟིགས་པས། །བཀག་པ་རྣམས་ཀྱང་དེ་ལ་གནང་། །ཞེས་པ་ནི། ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་པའི་ཚུལ་ཁྲིམས་དེ་ལྟར་དུ་ཇི་ལྟར་སྲུང་བའི་ཚུལ་དེ་རྣམས་རིག་པའམ་ཤེས་པར་བྱས་ནས། དེ་ནས་སེམས་ཅན་དོན་བྱེད་ཀྱི་ཚུལ་ཁྲིམས་ཏེ་གཞན་གྱི་དོན་ལ་རྟག་ཏུ་བརྩོན་པར་གནས་པར་བྱ་ལ་བྱང་ཆུབ་སེམས་དཔའི་སྡོམ་པའི་ཚུལ་ཁྲིམས་གསུམ་ལས། ལས་དང་པོ་པ་རྣམས་ཀྱིས་གཙོ་བོ་ཉེས་སྤྱོད་སྡོམ་པའི་ཚུལ་ཁྲིམས་ལ་བསླབ་པར་བྱ་བ་དང༌། བྱང་སེམས་ཚོགས་ལམ་དང་སྦྱོར་ལམ་ལ་གནས་པའི་མོས་སྤྱོད་ཀྱི་ས་པ་དེ་དག་རྣམས་ཀྱིས་དེའི་ཁར་གཙོ་བོ་དགེ་བ་ཆོས་སྡུད་ཀྱི་ཚུལ་ཁྲིམས་ལ་བསླབ་པར་བྱ་བ་དང་། ཡང་ས་དང་པོ་ཐོབ་པ་ཡན་ཆད་ཀྱི་བྱང་ཆུབ་སེམས་དཔས་དེ་གཉིས་ཀྱི་ཁར་གཙོ་བོ་སེམས་ཅན་དོན་བྱེད་ཀྱི་ཚུལ་ཁྲིམས་ལ་བརྩོན་པའམ་གནས་པར་བྱ་དགོས་པ་ཡིན་པའང་གསུངས། དེ་ལྟར་ན་རང་དོན་ཡལ་བར་དོར་ནས་གཞན་དོན་ལ་རྟག་ཏུ་བརྩོན་པར་གནས་པའི་བྱང་ཆུབ་སེམས་དཔའ་དེ་ལ་ཐུགས་དམིགས་པ་མེད་པའི་ཐུགས་རྗེ་ཆེན་པོ་མངའ་བ་དེ་ཡང་འཕྲལ་གྱི་སྡུག་བསྔལ་ཅུང་ཟད་དང་། ཕུགས་ཡུལ་གྱི་བདེ་བ་དེ་དང་། དེ་བཞིན་དུ་འཕྲལ་གྱི་བདེ་བ་ཕྲན་ཚེགས་ལ་ཕུགས་ཡུལ་གྱི་སྡུག་བསྔལ་གང་ཡིན་པའི་གནས་ཚུལ་ལ་རིང་དུ་གཟིགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས། ཉན་ཐོས་དང་རང་སངས་རྒྱས་ཀྱི་རིགས་ཅན་དང་། བྱང་སེམས་ལས་དང་པོ་བ་ལ་བཀག་པར་མཛད་པའི་སྲོག་གཅོད་པ་ལ་སོགས་པའི་ལུས་ངག་གི་མི་དགེ་བ་བདུན་པོ་ལྟར་སྣང་གི་རྣམ་པ་དེ་རྣམས་ཀྱང་། བྱང་ཆུབ་སེམས་དཔའ་ཤིན་ཏུ་བློ་སྟོབས་ཆེན་པོ་དེ་རྣམས་ལ་ནི་གནང་བར་མཛད་པ་སྟེ། དེ་ཡང་དེད་དཔོན་སྙིང་རྗེ་ཆེན་པོའི་མི་ནག་མདུང་ཐུང་ཅན་གྱིས་ཚོང་པ་ལྔ་བརྒྱ་བསད་པས་དམྱལ་བར་ལྟུང་བར་འགྱུར་བ་ལས་བསྐྱབ་པའི་ཆེད་དུ་བསད་པ་དང་། བྲམ་ཟེ་ཁྱེའུ་སྐར་མ་ཞེས་བྱ་བས་ཚོང་དཔོན་གྱི་བུ་མོ་འཆི་བ་ལས་སྐྱོབ་པའི་ཕྱིར་དུ་མི་ཚངས་པར་སྤྱད་དེ་ལོ་བཅུ་གཉིས་ཀྱི་བར་དུ་ཁྱིམ་ཐབ་བསྟེན་པར་མཛད་པ་དེ་དག་གིས་ཀྱང་བསྐལ་པ་མང་པོའི་ཚོགས་རྫོགས་པར་གསུངས་པ་ལྟ་བུ་ཡིན། །

གཉིས་པ་ཟང་ཟིང་དང་ཆོས་ཀྱིས་བསྡུ་བའི་ཚུལ་ནི། ལོག་པར་ལྟུང་དང་མགོན་མེད་དང་། །བརྟུལ་ཞུགས་གནས་ལ་བགོ་བྱ་ཞིང་། །རན་པ་ཙམ་དུ་བཟའ་བྱ་སྟེ། །ཆོས་གོས་གསུམ་མ་གཏོགས་པ་སྦྱིན། །ཞེས་པ་ནི། བྱང་ཆུབ་སེམས་དཔའ་རབ་ཏུ་བྱུང་བ་དགེ་ཚུལ་དང་དགེ་སློང་སོགས་ཀྱི་རྟེན་ཅན་གྱིས་རང་གི་འཚོ་བ་བསོད་སྙོམས་ལ་བརྟེན་ནས་ཉི་མ་རེ་རེ་བཞིན་དུ་བསོད་སྙོམས་ལྷུང་བཟེད་གང་རེ་ཐོབ་པ་དེ་ཉིད་ཆ་བཞིར་ཕྱེ་སྟེ། ཆ་གཅིག་ནི་ལོག་པར་ལྟུང་བ་དུད་འགྲོ་བྱ་དང་ཁྱི་ལ་སོགས་པ་ལ་སྦྱིན་པ་དང༌། ཆ་གཅིག་ནི་མགོན་མེད་པ་མུ་ཏོ་བ་སྤྲང་པོ་ལ་སྦྱིན་པ་དང༌། ཆ་གཅིག་ནི་བརྟུལ་ཞུགས་ལ་གནས་པ་གྲོགས་ཚངས་པ་མཚུངས་པར་སྤྱོད་པ་ཆོས་པ་ནད་པ་ལ་སོགས་པ་དེ་དག་ལ་བགོ་བར་བྱ་ཞིང་། ཆ་གཅིག་རང་གིས་བཟའ་བའི་གནས་སྐབས་ན་ཡང་རན་པ་ཙམ་དུ་སྟེ་ཧ་ཅང་བཟའ་ཆེ་ན་ལུས་ལྕི་བར་གྱུར་པ། ཧ་ཅང་ཉུང་ན་ལུས་ཉམ་ཆུང་ནས་ཆོས་ལ་འཇུག་མི་ནུས་པས། དེས་ན་མང་ཉུང་རན་པ་ཙམ་དུ་བཟའ་བར་བྱ་ཞིང༌། བྱུང་ན་ཞོར་དུ་གནོད་སྦྱིན་མོ་འཕྲོག་མ་མ་བུ་ལ་ཆང་བུ་ཡང་སྦྱིན་པར་བྱ་བ་དེ་ཙམ་གནང་བ་སྟེ། གོས་ཀྱི་ནང་ནས་རང་གི་ལུས་བསྲུང་བར་བྱ་བའི་ཆོས་གོས་ཐང་གོས་དང༌། ཆོས་གོས་བླ་གོས་དང༌། ཆོས་གོས་སྣམ་སྦྱར་གསུམ་པོ་དེ་ཉིད་ནི་གཞན་ལ་སྦྱིན་པར་བྱ་མི་རུང་ལ། དེ་མ་གཏོགས་པའི་གོས་ཐོབ་པ་ལྷག་མ་ཡོད་ན་དེ་རྣམས་སྦྱིན་པར་བྱ་ཞིང་། ལར་རབ་ཏུ་བྱུང་བའི་བྱང་ཆུབ་སེམས་དཔའ་ལ་ཟང་ཟིང་གི་སྦྱིན་པ་ནི་མ་གནང་ཞིང་། གཙོ་བོ་ཆོས་ཀྱི་སྦྱིན་པ་བྱ་དགོས་པར་གསུངས་པ་དང་། ཟང་ཟིང་གི་སྦྱིན་པ་ལ་ཤོག་བུ་དང་སྣག་ཚ་དང༌། བྲིས་སྨྱུག་ལ་སོགས་པ་ཕྲན་ཚེགས་ཙམ་ཡོད་ན་སྦྱིན་པར་བྱ་བ་ཡང་སངས་རྒྱས་ཀྱིས་དེ་བཞིན་དུ་གསུངས། 

དམ་པའི་ཆོས་ནི་སྤྱོད་པའི་ལུས། །ཕྲན་ཚེགས་ཆེད་དུ་གནོད་མི་བྱ། །དེ་ལྟར་བྱས་ན་སེམས་ཅན་གྱི། །བསམ་པ་མྱུར་དུ་རྫོགས་པར་འགྱུར། །ཞེས་པ་ནི། རང་གིས་དམ་པའི་ཆོས་སྒྲུབ་པར་བྱེད་པ་ཡང་ཆོས་ལ་སྤྱོད་པའི་དལ་བརྒྱད་འབྱོར་བཅུ་ཚང་བའི་ལུས་རྟེན་ཁྱད་པར་ཅན་འདི་ཉིད་ནི་དགོས་པ་ཕྲན་ཚེགས་ཀྱི་ཆེད་དུ་འབུ་སྲིན་ལ་སོགས་པའི་སྲོག་ཆགས་གསོ་བའི་ཆེད་ལྟ་བུ་ལ་རང་གི་ལུས་ལས་ཤ་གཅོད་པ་ལ་སོགས་པའི་སྒོ་ནས་གནོད་པ་ནི་བྱ་མི་རུང་ཞེས་པའི་དོན་ནོ། །དེ་ཡང་། “ལུས་ནི་དགྲ་ལྟར་མཐོང་མོད་ཀྱི། །དེ་ལྟ་ན་ཡང་དེ་བསྲུང་བྱ། །”ཞེས་གསུངས་པ་ལྟ་བུ། ལུས་རྟེན་འདི་ཟས་སོགས་ཀྱིས་རན་པ་ཙམ་དུ་སྐྱོང་ནས་རང་ཉིད་ཀྱིས་དགེ་བ་ལ་འབད་ཅིང་སྒྲུབ་ནས་དེ་གཞན་དོན་དུ་བསྔོ་བ་སོགས་དེ་ལྟར་བྱས་ན་སེམས་ཅན་གྱི་བསམ་པ་དེ་ཡང་མྱུར་དུ་རྫོགས་པར་འགྱུར་བ་ཡིན་པ་སྟེ། དེ་ཡང༌། “ཁྲིམས་ལྡན་ཡུན་རིང་འཚོ་བ་ནི། །དེ་ལས་བསོད་ནམས་ཆེན་པོ་བསྐྱེད། །”ཅེས་འཕགས་པ་ལྷའི་ཞལ་སྔ་ནས་གསུངས་པ་ལྟ་བུ་ཡིན། 

སྙིང་རྗེའི་བསམ་པ་མ་དག་པར། །ལུས་འདི་གཏང་བར་མི་བྱ་སྟེ། །ཅི་ནས་འདི་དང་གཞན་དུ་ཡང་། །དོན་ཆེན་སྒྲུབ་པའི་རྒྱུར་གཏང་ངོ༌། །ཞེས་པ་ནི། སྙིང་རྗེ་བསམ་པ་མ་དག་པ་ཞེས་པ་ནི། སྙིང་རྗེའི་བསམ་པ་ནམ་ཞིག་ན་དག་སྙམ་ན། དེ་ཡང་ཀླུ་སྒྲུབ་ཀྱིས། “གདོད་ནས་སྐྱེ་མེད་རང་བཞིན་འདི། །བློ་ཡི་གཏིང་ནས་རྟོགས་གྱུར་ན། །འཁོར་བའི་འདམ་དུ་བྱིང་བ་ལ། །སྙིང་རྗེ་ངང་གིས་སྐྱེ་བར་འགྱུར། །ཞེས་གསུངས་པ་ལྟར། ས་དང་པོ་ཆོས་ཉིད་ཀྱི་བདེན་པ་མངོན་སུམ་དུ་རྟོགས་པ་དེ་ནས་བཟུང་སྟེ་སྙིང་རྗེའི་བསམ་པ་རྣམ་པར་དག་པར་གྱུར་པ་ཡིན་པས་དེ་ལྟར་ས་མ་ཐོབ་ཀྱི་བར་དུ་བྱང་ཆུབ་སེམས་དཔའ་ལས་དང་པོ་བའི་ལུས་འདི་མ་བཏང་བར་སྲུང་དགོས་པ་ཡིན་པར་གསུངས་ཏེ། བསླབ་བཏུས་ལས། “སྨན་ཤིང་ལྗོན་པ་ལྟ་ན་སྡུག་ཅེས་པ། །རྩ་བ་ལ་སོགས་སྤྱད་འོས་ས་བོན་ལྟར། །རྫོགས་སངས་རྒྱས་ཀྱི་སྨན་ཤིང་དེ་བཞིན་དུ། །བྱིས་པ་དུས་མིན་སྤྱོད་ལས་ལེགས་བསྲུང་བྱ། །”ཞེས་གསུངས་པས་སོ། །ཡང་ཅི་ནས་ཀྱང་ཚེ་འདི་དང་སྐྱེ་བ་ཕྱི་མ་ལྟ་བུ་གཞན་དུ་ཡང་དོན་ཆེན་པོ་སྒྲུབ་པའི་རྒྱུ་ལྟ་བུ་བྱུང་བ་སྟེ་རང་གི་ལུས་གཏོང་བ་ཡིན་ན་མི་གཞན་གྱི་སྲོག་སྐྱོབ་ནུས་པ་ལྟ་བུ། དེའང་ལྔ་དང་བཅུ་དང་བརྒྱ་ལ་སོགས་པ་ལ་ཕན་པ་རྒྱ་ཆེན་འབྱུང་བ་ལྟ་བུ། ཡང་ན་སངས་རྒྱས་ཀྱི་བསྟན་པའི་དོན་ལྟ་བུ་ཅི་རིགས་པ་སྟེ་ཚེ་འདི་དང་སྐྱེ་བ་ཕྱི་མ་གཞན་དུ་ཡང་རང་གཞན་གྱི་དོན་ཆེན་པོ་སྒྲུབ་པའི་རྒྱུར་འདྲ་བྱུང་ན་གཏང་ངོ་ཞེས་བྱ་བ་སྟེ། གཏང་དུ་རུང་བ་ཡིན་པར་བྱང་སེམས་ལས་དང་པོ་པ་ལ་གནང་བ་སྟེ།དཔེར་ན། སྔོན་ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་གདན་དྲང་བའི་ཆེད་དུ། བོད་རྒྱལ་ལྷ་བླ་མ་ཡེ་ཤེས་འོད་ཅེས་བྱ་བ་དེ་ཉིད་ཀྱིས་རང་གི་སྐུ་ལུས་མཐའ་འཁོབ་གར་ལོག་གི་རྒྱལ་པོ་ལ་བཏང་བར་མཛད་པ་ལྟ་བུ་དེ་འདྲ་ལ་གཏང་དུ་རུང་ཞེས་པའི་དོན་ནོ། །

མ་གུས་པ་ལ་ཆོས་མི་བཤད། །མི་ན་བཞིན་དུ་མགོ་དཀྲིས་དང་། །གདུགས་དང་འཁར་བ་མཚོན་ཐོགས་དང༌། །མགོ་བོ་གཡོགས་པ་དག་ལ་མིན། །ཞེས་པ་ནི། ཆོས་ཀྱི་སྒོ་ནས་གདུལ་བྱ་རྗེས་སུ་འཛིན་པར་བྱེད་པ་ལ་ཆོས་བཤད་པའི་ཡུལ་གང་ལ་བཤད་མི་བཤད་ཀྱི་ཁྱད་པར་དེ། ཆོས་འཆད་མཁན་གྱི་བླ་མ་དང༌། བཤད་བྱའི་ཆོས་ལ་བསམ་པ་མ་གུས་པའི་རིགས་ལ་ཆོས་བཤད་དུ་མི་རུང་ཞིང་མི་བཤད། འོ་ན་དེའི་ཁྱད་པར་ཇི་ལྟ་བུའི་སྒོ་ནས་རྟོགས་ཟེར་ན། དེ་ནི་ན་བ་ཡིན་ན་ཁག་མེད་ལ། མི་ན་བཞིན་དུ་མགོ་བོ་གོས་སོགས་ཀྱིས་དཀྲིས་པ་དང་། ལག་ན་ཆར་གདུགས་ལ་སོགས་པ་ཐོགས་པ་དང་། དེ་བཞིན་དུ་རྒན་པོ་དང་ནད་པ་སོགས་མ་ཡིན་བཞིན་དུ་ལག་ན་འཁར་བ་ཐོགས་པ། དེ་བཞིན་དུ་ལག་ན་རལ་གྲི་ལ་སོགས་པའི་མཚོན་ཆ་ཐོགས་པ་དང་། མགོ་བོ་བཏུམ་སྟེ་གཡོགས་པར་བྱེད་པ་དེ་འདྲ་དག་ལ་ཆོས་བཤད་པར་བྱ་བ་མ་ཡིན་ཏེ། བསམ་པ་ཆོས་ལ་མ་གུས་པའི་རྣམ་འགྱུར་ཕྱིར་ན་མངོན་པ་ཡིན། 

དམན་ལ་ཟབ་དང་རྒྱ་ཆེ་དང༌། །སྐྱེས་པ་མེད་པར་བུད་མེད་མིན། །དམན་དང་མཆོག་གི་ཆོས་རྣམས་ལ། །མཚུངས་པར་གུས་པས་ཀུན་ཏུ་སྤྱད། །ཅེས་པ་ནི། ཆོས་བཤད་སའི་སློབ་མ་དེ་ཉན་ཐོས་དང་རང་སངས་རྒྱས་ཀྱི་རིགས་ཅན་ལྟ་བུ་བློ་དམན་པར་གྱུར་པ་དེ་འདྲ་ལ་ཐེག་པ་ཆེན་པོའི་ཆོས་ཤིན་ཏུ་ཟབ་མོ་སྟོང་པ་ཉིད་དང་། རྒྱ་ཆེ་བ་ས་དང་ལམ་གྱི་རྣམ་གཞག་བསྟན་པར་མི་བྱ་ལ། དེ་བཞིན་དུ་ཆོས་སྟོན་པ་པོ་རབ་ཏུ་བྱུང་བ་ཞིག་ཡིན་ན། དེས་ཆོས་བསྟན་སའི་ཡུལ་དེ་སྐྱེས་པ་མེད་པར་བུད་མེད་གཅིག་པུ་ལྟ་བུ་ལ་ཁང་ཁྱིམ་གཅིག་གི་ནང་དུ་ཆོས་བསྟན་པར་བྱ་བ་མ་ཡིན་ཏེ། གཞན་གྱིས་དམའ་འབེབས་སོགས་འབྱུང་བ་དང་། བསྟན་པ་ལ་རྨས་སྐྱོན་སོགས་ཡོད་པའི་ཉེན་ཁ་འབྱུང་བའི་ཕྱིར། དེ་བཞིན་དུ། དམན་དང་མཆོག་གི་ཆོས་རྣམས་ལ། །ཞེས་ཆོས་བཤད་པའི་གནས་སྐབས་ན་བཤད་བྱའི་ཆོས་དེ་ཐེག་པ་དམན་པ་ཉན་ཐོས་ཀྱི་ཆོས་ལྟ་བུ་དང་། ཐེག་པ་ཆེན་པོ་སྟེ་མཆོག་གི་ཆོས་དེ་རྣམས་ཐམས་ཅད་ལ་སངས་རྒྱས་ཀྱིས་གདུལ་བྱ་གང་ལ་གང་འདུལ་གྱི་སྒོ་ནས་སྟོན་པའི་སངས་རྒྱས་ཀྱི་གསུང༌། མདོར་ན་ཐམས་ཅད་འཁོར་བ་ལས་རྣམ་པར་གྲོལ་བའི་རྒྱུ་ཡིན་པ་ལ་ནི་མཚུངས་པའམ་འདྲ་བ་ཡིན་པ་དེ་འདྲ་ངོས་ཟིན་པའི་སྒོ་ནས་གུས་པས་ཀུན་ཏུ་སྤྱད་པ་མ་གཏོགས། ཐེག་པ་དམན་པའི་ཆོས་ལ་མ་གུས་པ་དང་། ཐེག་པ་ཆེན་པོའི་ཆོས་ལ་ཞེན་པ་སོགས་བྱས་པ་ཡིན་ན། མདོ་ལས། སངས་རྒྱས་ཀྱིས་གསུངས་པའི་ཆོས་ལ་ལ་ལ་བཟང་བར་འདུ་ཤེས། ལ་ལ་ལ་ངན་པར་འདུ་ཤེས་ན་ཆོས་སྤོང་གི་ལས་བསགས་པ་ཡིན་པས་ན་གང་ཟག་དེ་ལ་ཉེས་པ་ཆེན་པོ་འབྱུང་བའི་ཚུལ་གསུངས་པའོ། །

རྒྱུ་ཆེན་ཆོས་ཀྱི་སྣོད་གྱུར་པ། །དམན་པའི་ཆོས་ལ་སྦྱར་མི་བྱ། །སྤྱོད་པ་ཡོངས་སུ་དོར་མི་བྱ། །མདོ་དང་སྔགས་ཀྱིས་འདྲིད་མི་བྱ། །ཞེས་པ་ཆོས་བསྟན་སའི་ཡུལ་སློབ་མ་དབང་པོ་རྣོན་པོ་ཐེག་པ་ཆེན་པོའི་རིགས་སད་པ་དེ་ཡང་ཐེག་པ་ཆེན་པོའི་ཆོས་ཟབ་པ་དང་རྒྱ་ཆེན་པོའི་སྣོད་དུ་རུང་བར་གྱུར་པ་དེ་འདྲ་དེ་ཐེག་པ་དམན་པ་ཉན་ཐོས་ཀྱི་ཆོས་ལྟ་བུ་ལ་ཡང་སྦྱར་བར་མི་བྱ། དེ་འདྲ་སྦྱར་བ་ཡིན་ན་ཐེག་པ་ཆེན་པོའི་བྱང་སེམས་ཀྱི་སྡོམ་པ་ལ་ལྟོས་པའི་རྩ་བའི་ལྟུང་བར་འགྱུར་བར་གསུངས་པའི་ཕྱིར་དང་། དེ་བཞིན་དུ་བདག་མེད་པ་སོགས་ཀྱི་ཆོས་ཐམས་ཅད་སྟོང་པ་ཉིད་ཀྱི་ལྟ་བའི་སྒོ་ནས་ལས་འབྲས་ལྟ་བུའི་སྤྱོད་པ་ཡོངས་སུ་དོར་བའང་མི་བྱ་སྟེ། མདོར་ན། “ལྟ་བ་ནམ་མཁའ་དང་མཉམ་ན་ཡང་། སྤྱོད་པ་བག་ཕྱེ་ལྟར་དུ་ཞིབ་དགོས།”ཞེས་གསུངས་པས་ལས་རྒྱུ་འབྲས་དང་དགེ་སྒྲུབ་སྡིག་སྤོང་གི་བླང་དོར་རྣམ་པ་ཀུན་ཏུ་འདོར་བར་མི་བྱ་ཞེས་པའི་དོན་ནོ། །ཡང་མདོ་འགའ་རེ་ལས་ཚར་ལྔ་འམ་བཅུའམ་བརྒྱ་ལ་སོགས་པ་འདི་དང་འདི་ལྟ་བུ་བཏོན་ན་ཕན་ཡོན་འདི་དང་འདི་ལྟ་བུ་ཐོབ་པར་འགྱུར་རོ། །ཞེས་གསུངས་པ་རྒྱུ་མཚན་དུ་བྱས་ནས་དང་། ཡང་གཟུང་སྔགས་འགའ་རེ་ཚར་གྲངས་འདི་དང་འདི་ལྟ་བུ་བཏོན་ན་དེ་ལ་འབྲས་བུ་འདི་དང་འདི་ལྟ་བུ་ཐོབ་པར་འགྱུར་བ་སོགས་གསུངས་པ་རྒྱུ་མཚན་དུ་བྱས་ནས་དེའི་སྒོ་ནས་སྡིག་པ་དག་པར་འགྱུར་རོ། །དེ་མ་གཏོགས་ཆོས་གཞན་མི་དགོས་ཞེས་སོགས་ཀྱི་སྒོ་ནས་འདྲིད་པའམ་བསླུ་བ་ཡང་མི་བྱ་སྟེ། སངས་རྒྱས་ཀྱི་གསུང་ལ་དྲང་དོན་དང་ངེས་དོན་ཞེས་བྱ་བ་དང་། དགོངས་པ་དང་ལྡེམ་དགོངས་ཞེས་བྱ་བ་སོགས་གདུལ་ཞིང་གི་བསམ་པ་ལ་ལྟོས་པའི་སྒོ་ནས་འདྲ་མི་འདྲ་ཡོད་པ་དེ་དག་ཤེས་དགོས།གསུམ་པ་ཕ་རོལ་གྱི་མ་དད་པ་སྲུང་བ་ནི། 

སོ་ཤིང་དང་ནི་མཆིལ་མ་དག །དོར་བ་ན་ནི་དགབ་པར་བྱ། །གཅི་ལ་སོགས་པའང་ལོངས་སྤྱོད་པའི། །ཆུ་དང་ཐང་ལ་དོར་བ་སྨད། །ཅེས་པ་ནི། ཁ་ཡི་དྲི་མ་གཞོམ་བྱའི་སོ་ཤིང་བཅའ་བའི་རོ་མ་དང་མཆིལ་མ་དག་གཙུག་ལག་ཁང་དང་དགེ་འདུན་པའི་བཞུགས་གནས་བླ་མ་དང་མཁན་པོ་སོགས་ཀྱི་མདུན་དུ་དོར་བར་མི་བྱ་ཞིང་། ཡང་དེ་ལས་གཞན་དུ་དོར་བའི་གནས་སྐབས་ན་ནི་གཞན་གྱི་མ་དད་པ་སྲུང་བའི་ཕྱིར་དུ་ས་ལ་སོགས་པས་དགབ་པར་བྱ་དགོས་ལ། བཤང་བ་གཅི་བ་ལ་སོགས་པ་འདོར་བའི་སྐབས་ན་ཡང་གཞན་གྱིས་ལོངས་སྤྱོད་པའི་ཆུ་གཙང་མ་དང༌། སྤང་ལྗོངས་དང་། ལྗོན་ཤིང་ལ་སོགས་པའི་ཉེ་འགྲམ་དེ་རྣམས་ལ་དོར་བ་དེ་སྨད་པའི་གནས་སུ་གྱུར་པ་ཡིན་པས་སྤང་དགོས། 

ཁ་བཀང་བ་དང་སྒྲ་བཅས་དང༌། །ཁ་གདངས་ནས་ནི་བཟའ་མི་བྱ། །རྐང་པ་བརྐྱང་སྟེ་མི་འདུག་ཅིང་། །ལག་པ་མཉམ་པར་མི་མཉེའོ། །ཞེས་པ་ནི། ཟས་བཟའ་བའི་དུས་ན་ཁ་ཁམ་གྱིས་ཧ་ཅང་བཀང་ཆེ་བ་དང༌། རྐན་སྒྲ་གཏོགས་པ་ལ་སོགས་པའི་སྒྲ་དང་བཅས་པ་དང་། ཟས་ཁ་ལ་མ་སླེབས་པའི་སྔོན་དུ་ཁ་གདངས་ནས་ཟ་བ་སོགས་མི་མཛེས་པའི་སྤྱོད་པ་དེ་དག་མི་བྱ་ཞིང་། ཁྲི་ལ་སོགས་པའི་སྟེང་དུ་སྡོད་པའི་སྐབས་ན་ཡང་རྐང་པ་གཉིས་ཀ་མར་རྐྱོང་སྟེའམ་ཡ་གཅིག་མར་རྐྱོང་སྟེ་མི་མཛེས་པའི་སྒོ་ནས་མི་འདུག་ཅིང་། ལག་པ་ཆུ་ལ་དཀྲུ་བ་སོགས་ཀྱི་ཚེ་ན་ཡང་མཉམ་པར་མི་མཉེ་བ་སྟེ་ཁྲུས་ཆུ་ཕར་ཚུར་འཐོར་བར་མི་འགྱུར་བར་བྱ་དགོས་པ་ཡིན་ཞེས་གསུངས། 

བཞོན་པ་མལ་སྟན་གནས་དག་ཏུ། །བུད་མེད་གཞན་དང་གཅིག་མི་བྱ། །འཇིག་རྟེན་མ་དད་གྱུར་པ་ཀུན། །མཐོང་དང་དྲིས་ཏེ་སྤང་བར་བྱ། །ཞེས་པ་ནི། རབ་ཏུ་བྱུང་པ་དགེ་ཚུལ་སློང་གི་རྟེན་ཅན་གྱི་བྱང་ཆུབ་སེམས་དཔའ་ཡིན་ན་རྟ་དང་གླང་པོ་ལ་སོགས་པ་ཤིང་རྟ་སོགས་ཀྱི་བཞོན་པ་གཅིག་གི་སྟེང་དག་ཏུ་བུད་མེད་གཞན་དག་དང་ལྷན་ཅིག་ཏུ་བཞོན་པར་མི་བྱ། ཡང་མལ་སྟན་གཅིག་གི་སྟེང་དང་གནས་ཁང་གཅིག་གི་ནང་དག་ཏུ་རང་གི་ཉེ་དུ་མ་ཡིན་པའི་བུད་མེད་གཞན་དང་ལྷན་ཅིག་ཏུ་བསྡད་པ་སོགས་མི་བྱ། མདོར་ན་འཇིག་རྟེན་པ་གཞན་རྣམས་ཀྱིས་མ་དད་པར་གྱུར་པའི་ཆ་ཀུན་ཐམས་ཅད་རང་གིས་དངོས་སུ་མཐོང་བ་དང་ཐོས་པ་ཡིན་ན་དེའི་སྒོ་ནས་སྤང་བ་དང་། རང་གིས་འཇིག་རྟེན་གཞན་གྱིས་མ་དད་པའི་ཆ་ཡིན་པ་མ་ཤེས་པའམ་མ་ཐོས་པ་ཡིན་ན། གཞན་ཡུལ་མི་ལ་ཡུལ་དེའི་ཡུལ་ཆོས་ཇི་འདྲ་ཡིན་མིན་དྲིས་ཏེ་གཞན་གྱིས་མ་དད་པའི་ཆ་དེ་དག་སྤང་བར་བྱ་དགོས་པ་ཡིན་ཞེས་པའོ། །

སོར་མོས་བརྡ་ནི་མི་བྱ་སྟེ། །གུས་དང་བཅས་པས་གཡས་པ་ཡི། །ལག་པ་དག་ནི་ཀུན་གྱིས་ཀྱང་། །ལམ་ཡང་དེ་ལྟར་བསྟན་པར་བྱ། །ཞེས་པ་ནི གཞན་ལ་ལམ་སྟོན་དགོས་པ་དང་། དངོས་པོ་གཞན་བསྟན་དགོས་པའི་སྐབས་ན་ལག་པའི་སོར་མོ་གཅིག་རྐྱང་པས་བརྡ་སྟོན་པར་མི་བྱ་སྟེ། མདོར་ན་གཞན་བསྟན་ཡུལ་དེ་ལ་གུས་པ་དང་བཅས་པའི་སྒོ་ནས་གཡས་པའི་ལག་པ་དག་ནི་ཀུན་གྱིས་ཅུང་ཟད་ཡར་སྐྱོད་པར་བྱས་ནས་ནི། ལམ་ལ་སོགས་པ་ཡང་དེ་ལྟར་དུ་གཞན་ལ་བསྟན་པར་བྱ་ཞེས་གསུངས། 

ལག་པ་ཤས་ཆེར་སྐྱོད་མིན་ཏེ། །ཅུང་ཟད་སྐྱོད་ལ་སྒྲ་བསྒྲགས་པ། །སེ་གོལ་ལ་སོགས་བརྡ་བྱ་སྟེ། །གཞན་དུ་མ་བསྡམས་པར་འགྱུར་རོ། །ཞེས་པ་ནི། དགོས་པ་ཆུང་ཆུང་ཡིན་ན་གཞན་ལ་བརྡ་སོགས་བྱེད་པའི་སྐབས་ན་ལག་པ་ཤས་ཆེར་ཏེ་ཆེན་པོར་ཡར་བསྐྱོད་པར་བྱ་བ་མ་ཡིན་ཏེ། ལག་པའི་མཛུབ་མོ་དང་ལག་མགོ་ལྟ་བུ་ཅུང་ཟད་ཅིག་ཡར་བསྐྱོད་ལ། ཏག་ཏག་ལ་སོགས་པའི་འབྲི་སྨྱུག་སོགས་ཀྱི་སྒྲ་སྒྲོག་པའམ་སེ་གོལ་ལ་སོགས་པའི་སྒྲ་ཙམ་བྱ་སྟེ། དེ་ལས་གཞན་དུ་ལག་པ་ཤས་ཆེར་སྐྱོད་པ་ལ་སོགས་པ་དང༌། རྟུག་སྒྲ་ཆེན་པོ་བསྒྲགས་པ་སོགས་བྱེད་ན་སྤྱོད་པ་མ་བསྡམས་པར་འགྱུར་བས། གཞན་མ་དད་པར་འགྱུར་བའི་ཆ་དེ་ལྟ་བུའི་རིགས་སྤང་བར་བྱ་དགོས། 

མགོན་པོ་མྱ་ངན་འདས་གཟིམས་ལྟར། །འདོད་པའི་ཕྱོགས་སུ་ཉལ་བར་བྱ། །ཤེས་བཞིན་མྱུར་དུ་ལྡང་སེམས་ལ། །ཐོག་མ་ཉིད་དུ་ངེས་པར་སྦྱར། །མཚན་མོ་སོགས་ནམ་གྱི་གུང་ཐུན་ལ་ཁམས་གསོ་བའི་ཆེད་དུ་གཉིད་ཉལ་བའི་ཚེ་ན། ཁམས་གསུམ་མགོན་པོ་རྫོགས་པའི་སངས་རྒྱས་བཅོམ་ལྡན་འདས་སྐུ་མྱ་ངན་ལས་འདས་ཁར་གཟིམས་མལ་གྱི་མཐའ་མ་ལ་གཟིམས་པར་མཛད་པ་ལྟར་དུ། དེ་ཡང་གཞོགས་གཡས་པ་ས་ལ་ཕབ། ལག་པ་གཡས་པ་འགྲམ་པ་གཡས་པའི་འོག་ཏུ་བཏིང་། ལག་པ་གཡོན་པ་བརླ་གཡོན་པའི་སྟེང་ནས་བརྐྱང་སྟེ། སངས་རྒྱས་སྐུ་མྱ་ངན་ལས་འདས་དུས་དབུ་བྱང་ཕྱོགས་སུ་བསྟན་པ་ཡིན་ན་ཡང་། རང་ཉིད་ནི་འདོད་པའི་ཕྱོགས་སུ་སྟེ་ཁང་ཁྱིམ་གྱི་སྒོ་ཕུགས་སོགས་དང་བསྟུན། སྐུ་གསུང་ཐུགས་ཀྱི་རྟེན་བཞུགས་སུ་མགོ་བསྟན་པ་ལྟ་བུས་འདོད་པའི་ཕྱོགས་སུ་མགོ་བསྟན་ནས་ཉལ་བར་བྱ། དེ་ཡང་ཉལ་ཁར་ཤེས་བཞིན་ཏེ་དེ་རིང་གི་ཉིན་མོར་བསླབ་པ་དང་འགལ་བའི་ཉེས་སྤྱོད་བྱུང་ཡོད་ན་བཤགས་སྡོམ་དང་། མ་ཉམས་པའི་དགེ་རྩ་གཞན་དོན་དུ་བསྔོ་བ་སོགས་བྱེད་བཞིན་དུ་ནུབ་སྔར་ཞོགས་པ་ནམ་གྱི་ཆ་སྨད་ལ་དུས་མྱུར་བ་ཉིད་དུ་ཡར་ལྡང་ནས་ཀློག་པ་ཐོས་བསམ་དང་སྤོང་བ་བསམ་གཏན་གྱི་བྱ་བ་ལ་བརྩོན་པར་བྱ་བ་སྟེ་སེམས་ལ་ཐོག་མ་ཉིད་དུ་ངེས་པར་སྦྱར་བ་བྱས་ནས་ཉལ་ན་གཉིད་ཀྱང་དགེ་བ་ཉིད་དུ་འགྱུར་བ་ཡིན་པས་དེ་ལྟར་དུ་བྱ་བའོ། །

སྒྲུབ་པ་ཕུན་སུམ་ཚོགས་པའི་ཡན་ལག་བསྟན་པ། སྒྲུབ་པ་ཕུན་ཚོགས་དངོས། བཞི་པ་སྒྲུབ་པ་ཕུན་སུམ་ཚོགས་པའི་ཡན་ལག་བསྟན་པ་ལ་གཉིས་ཏེ། སྒྲུབ་པ་ཕུན་སུམ་ཚོགས་པ་དངོས་དང༌། ལེའུའི་དོན་བསྡུ་བསྟན་པའོ། །དང་པོ་ནི། བྱང་ཆུབ་སེམས་དཔའི་སྤྱོད་པ་དག །ཚད་མེད་པར་ནི་གསུངས་པ་ལས། །སེམས་སྦྱོང་བ་ཡི་སྤྱོད་པ་ནི། །ངེས་པར་དེ་སྲིད་སྤྱད་པར་བྱ། །མདོར་ན་བྱང་ཆུབ་སེམས་དཔའ་རྣམས་ཀྱིས་བསམ་པ་བྱང་ཆུབ་མཆོག་ཏུ་སེམས་བསྐྱེད་ཟིན་ནས་དེས་བསླབ་པར་བྱ་བའི་སྤྱོད་པ་དག་ནི་ཐེག་པ་ཆེན་པོའི་མདོ་སྡེ་རྣམས་ལས་ཕ་རོལ་ཏུ་ཕྱིན་པ་དྲུག་དང༌། བྱང་ཆུབ་སེམས་དཔའི་ཚུལ་ཁྲིམས་རྣམ་པ་གསུམ་མམ། བསྡུ་བའི་དངོས་པོ་བཞི་ལ་སོགས་པ་ཚད་མེད་པ་ཞིག་གསུངས་པར་མཛད་པ་དེ་དག་ལས། བྱང་ཆུབ་སེམས་དཔའ་ལས་དང་པོ་པས་གཙོ་བོར་སེམས་ཐོག་མར་སྦྱོང་དགོས་པས་ན། རང་གི་སེམས་སྦྱོང་བར་བྱེད་པའི་སྤྱོད་པ་ནི་བྱང་ཆུབ་སེམས་དཔའི་སྤྱོད་འཇུག་གི་གཞུང་འདི་ལྟ་བུ་ལས་གསུངས་པ་དེ་ནི། སེམས་ལེགས་པར་སྦྱོང་མ་ཐུབ་ཀྱི་བར་དེ་སྲིད་དུ་ངེས་པར་སྤྱད་པར་བྱ་དགོས་ཞེས་པའི་དོན་ནོ། །

ཉིན་དང་མཚན་མོ་ལན་གསུམ་དུ། །ཕུང་པོ་གསུམ་པ་གདོན་བྱ་ཞིང་། །རྒྱལ་དང་བྱང་ཆུབ་སེམས་བརྟེན་ནས། །ལྟུང་བའི་ལྷག་མ་དེས་ཞི་བྱ། །བྱང་སེམས་ལས་དང་པོ་བས་བྱང་ཆུབ་མཆོག་ཏུ་སེམས་བསྐྱེད་ནས་སེམས་བསྐྱེད་ཀྱི་སྡོམ་པའི་མི་མཐུན་པའི་ཕྱོགས་རྩ་བའི་ལྟུང་བ་དང་ཡན་ལག་གི་ཉེས་བྱས་དེ་རྣམས་ཀྱིས་མ་གོས་པར་བྱ་དགོས་པ་ལས། དེའི་ཆེད་དུ་ཉིན་མོར་ལན་གསུམ་དང༌། མཚན་མོར་ལན་གསུམ་སྟེ་ཉིན་མཚན་ཆ་གཅིག་ལ་ལན་དྲུག་ལྟ་བུར་སྡིག་པ་བཤགས་པའི་ཕུང་པོ་དང༌། བསོད་ནམས་ལ་རྗེས་སུ་ཡི་རང་བའི་ཕུང་པོ་དང༌། དགེ་རྩ་གཞན་དོན་དུ་བསྔོ་བའི་ཕུང་པོ་སྟེ་ཕུང་པོ་གསུམ་པའི་མདོའམ་བྱང་ཆུབ་སེམས་དཔའི་ལྟུང་བཤགས་ཞེས་བྱ་བ་དེ་ཉིད་འདོན་པར་བྱ་ཞིང་། དེ་ལྟར་འདོན་པ་ཡིན་ན་བདེ་གཤེགས་སུམ་ཅུ་རྩ་ལྔ་དང༌། དེའི་སྲས་བྱང་ཆུབ་སེམས་དཔའ་ས་བཅུ་ལ་གནས་པ་དེ་རྣམས་དང་བཅས་པ་སྟེ། མདོར་ན་རྒྱལ་བ་སྲས་དང་བཅས་པ་དང་། རང་གིས་བྱང་ཆུབ་ཀྱི་སེམས་བསྐྱེད་པའི་བསམ་པ་བཟང་པོ་དེ་ལ་བརྟེན་ནས་ནི། ལྟུང་བའི་ལྷག་མ། བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་དང་འགལ་བའི་རྩ་བའི་ལྟུང་བ་སྟེ། བྱང་ཆུབ་སེམས་དཔའ་རྒྱལ་པོའི་རྟེན་ཅན་ལ་འབྱུང་ཉེ་བ་ལྔ་དང༌། བློན་པོའི་རྟེན་ཅན་ལ་འབྱུང་ཉེ་བ་ལྔ། ཕལ་བའི་རྟེན་ཅན་ལ་འབྱུང་ཉེ་བ་བརྒྱད་དེ་བསྡུ་ན་བཅུ་བཞི། རྒྱལ་བློན་གྱི་རྟེན་ཅན་སོ་སོར་དབྱེ་ན་རྩ་བའི་ལྟུང་བ་ལ་བཅོ་བརྒྱད་གསུངས་ཡོད་པ། དེའི་ལྷག་མ་ཉེས་བྱས་ཆེ་ཕྲ་ལ་སོགས་པའི་རིགས་དེ་དག་ཐམས་ཅད་ནི་ཕུང་པོ་གསུམ་པའི་མདོ་བཏོན་པ་དེས་ཞི་བར་འགྱུར་བར་གསུངས། 

རང་ངམ་གཞན་གྱི་དབང་ཡང་རུང༌། །གནས་སྐབས་གང་དུ་ཅི་སྤྱོད་ཀྱང་། །བསླབ་པར་གསུངས་པ་གང་ཡིན་པའི། །གནས་སྐབས་དེ་ལ་འབད་དེ་བསླབ། །ཞེས་པ་ནི། མདོར་ན་རྒྱུན་དུ་བདག་རང་གིས་རང་དབང་དུ་བྱས་པ་དང༌། གཞན་སེམས་ཅན་གྱི་དབང་དུ་བྱས་ན་ཡང་རུང་སྟེ་གནས་སྐབས་གང་དང་གང་དུ་ཡང་འགྲོ་ཆག་ཉལ་འདུག་ལ་སོགས་པ་དང༌། ཆོས་འཆད་ཉན་སོགས་དང༌། ཐོས་བསམ་སྒོམ་གསུམ་སོགས་ཀྱི་བྱ་བ་གང་དང་གང་ཅི་དང་ཅི་ལ་སྤྱོད་ཀྱང་། བྱང་ཆུབ་སེམས་དཔས་ཇི་ལྟར་བསླབ་པར་བྱ་བའི་ཚུལ་སངས་རྒྱས་ཀྱིས་མདོ་སྡེ་ལས་གསུངས་པ་དེ་རྣམས། ཞི་བ་ལྷས་མདོའི་ལུང་བཞིན་དུ་ཚུར་བསྡུ་བར་མཛད་པ་གང་ཡིན་པའི་སྤྱོད་འཇུག་གི་བརྗོད་བྱའི་གནས་སྐབས་དེ་དང་དེ་ལ་མངོན་པར་ཡིད་ཆེས་པའི་ཚུལ་གྱི་སྒོ་ནས་འབད་དེ་བསླབ་པའམ་བསྒྲུབ་པར་བྱ་དགོས་ཞེས་པའོ། །

རྒྱལ་སྲས་རྣམས་ཀྱིས་མི་བསླབ་པ། །དེ་ནི་གང་ཡང་ཡོད་མིན་ཏེ། །དེ་ལྟར་གནས་པའི་མཁས་པ་ལ། །བསོད་ནམས་མི་འགྱུར་གང་ཡང་མེད། །ཅེས་ལར་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ནི་སྐལ་ལྡན་གྱི་གདུལ་བྱ་རྗེས་སུ་འཛིན་པར་བྱེད་པ་ལ་རིག་པའི་གནས་བཟོ་དང་གསོ་བ་རྣམ་པ་གཉིས་དང་། སངས་རྒྱས་ཀྱི་བསྟན་པ་ལ་ལོག་པར་སྨྲ་བ་ཚར་གཅོད་པའི་ཕྱིར་དུ་སྒྲ་དང་ཚད་མ་གཉིས། རང་ཉིད་ཀུན་ཤེས་པར་བྱ་བའི་ཆེད་དུ་ནང་དོན་རིག་པའི་སྡེ་སྣོད་རྣམ་པ་གསུམ་སྟེ་རིག་པའི་གནས་ཆེན་རྣམ་པ་ལྔ་དང་། དེའི་ཁར་ཟློས་གར་ཤེས་ན་སྐད་རིགས་ལ་མི་རྨོངས་པ་དང༌། སྡེབ་སྦྱོར་ཤེས་ན་ཚིགས་བཅད་ལ་མི་རྨོངས་པ། མངོན་བརྗོད་ཤེས་ན་མིང་ལ་མི་རྨོངས་པ། སྐར་རྩིས་ཤེས་ན་གྲངས་ལ་མི་རྨོངས་པ། སྙན་ངག་ཤེས་ན་ཚིག་རྒྱན་ལ་མི་རྨོངས་ཞེས་དེ་ལྟ་བུའི་རིག་པའི་གནས་ཆུང་རྣམ་པ་ལྔ་སྟེ། དེ་ལྟར་ན་བཅུ་ཕྲག་གི་རིག་པའི་གནས་དེ་རྣམས་ལ་མི་བསླབ་པ་དེ་ནི་གང་ཡང་ཡོད་པ་མ་ཡིན་ཏེ། ཐམས་ཅད་གཞན་དོན་བྱེད་པ་ལ་དགོས་པ་ཡིན་པས་དེ་རྣམས་སློབ་དགོས་པ་ཡིན་པ་སྟེ། དེ་ལྟར་དུ་བསླབ་ཅིང་གནས་པའི་མཁས་པ་བྱང་ཆུབ་སེམས་དཔའ་རྣམས་ལ་ཐ་ན་གོམ་པ་འདོར་བ་ཙམ་དང༌། ལག་པ་ཕན་ཚུན་སྐྱོད་པ་ཙམ་སོགས་ལ་ཡང་བསོད་ནམས་ཀྱི་རྒྱུར་མི་འགྱུར་བ་ནི་གང་ཡང་མེད་པ་ཡིན། དེའི་ཕྱིར་ན་ཤེས་བྱ་ཐམས་ཅད་ལ་ཚུལ་བཞིན་དུ་བསླབས་ཏེ་གོང་ནས་གོང་དུ་སྤེལ་དགོས་པ་ཡིན་ནོ། །

དངོས་སམ་ཡང་ན་བརྒྱུད་ཀྱང་རུང་། །སེམས་ཅན་དོན་ལས་གཞན་མི་སྤྱད། །སེམས་ཅན་ཁོ་ནའི་དོན་གྱི་ཕྱིར། །ཐམས་ཅད་བྱང་ཆུབ་ཕྱིར་བསྔོའོ། །ཞེས་མདོར་ན་དངོས་སུ་གདུལ་བྱ་སེམས་ཅན་རྣམས་ལ་ཆོས་བཤད་པ་དང་། ཟང་ཟིང་གི་སྒོ་ནས་སྦྱིན་པ་གཏོང་བ་ལ་སོགས་པའི་སྒོ་ནས་ཕན་འདོགས་པར་ནུས་པའམ། ཡང་ན་རང་གིས་ཐོས་བསམ་སྒོམ་གསུམ། འཆད་རྩོད་རྩོམ་པ། སྒྲུབ་པ་ཉམས་ལེན་དེ་འདྲ་ཅི་ནུས་གང་ནུས་བྱེད་དེ། དེའི་དགེ་བའི་རྩ་བ་ཐམས་ཅད་གཞན་དོན་དུ་བསྔོ་བ་དང་བཅས་ཏེ། བརྒྱུད་ནས་ཀྱང་རུང་སྟེ་མདོར་ན་དངོས་བརྒྱུད་གང་ནས་སེམས་ཅན་གྱི་དོན་ཁོ་ན་མ་གཏོགས་གཞན་རང་དོན་ཡིད་བྱེད་ཀྱིས་ཀུན་ནས་བསླངས་པའི་སྤྱོད་པ་ལ་རྣམ་པར་ཀུན་ཏུ་མི་སྤྱད་ལ། སེམས་ཅན་གཞན་ཁོ་ནའི་དོན་གྱི་ཕྱིར་དུ་རང་གིས་རྒྱུན་དུ་ཕར་ཕྱིན་དྲུག་དང་བསྡུ་དངོས་བཞི་ལ་སོགས་པ་ལ་བསླབ་པའམ། བྱང་ཆུབ་སེམས་དཔའི་ཚུལ་ཁྲིམས་རྣམ་པ་གསུམ་ལྟ་བུའམ། ཐོས་བསམ་སྒོམ་གསུམ་ལ་སོགས་པའི་དགེ་བ་གང་དང་གང་ཞིག་བསྒྲུབས་པ་དེ་དག་ཐམས་ཅད་འཕྲལ་དང་ཡུན་དུ་གཞན་དོན་དུ་བྱང་ཆུབ་འཐོབ་པར་བྱ་བའི་ཕྱིར་དུ་འཁོར་གསུམ་དམིགས་པ་མེད་པའི་རྩིས་ཟིན་པར་བྱས་ཏེ་ཡང་ནས་ཡང་དུ་བསྔོ་བར་བྱ་དགོས་པ་ཡིན་ཞེས་པའོ། །

རྟག་པར་དགེ་བའི་བཤེས་གཉེན་ནི། །ཐེག་ཆེན་དོན་ལ་མཁས་པ་དང༌། །བྱང་ཆུབ་སེམས་དཔའི་བརྟུལ་ཞུགས་མཆོག །སྲོག་གི་ཕྱིར་ཡང་མི་བཏང་ངོ༌། །ཞེས་ཐེག་པ་ཆེན་པོའི་བསླབ་པ་ཉམས་སུ་བླང་བར་བྱེད་པ་ལ་དུས་རྟག་ཏུ་དགེ་བའི་བཤེས་གཉེན་མཚན་ཉིད་དང་ལྡན་པ་ལ་བསྟེན་པར་བྱ་དགོས་པས། དེ་ཉིད་ནི་ཐེག་པ་ཆེན་པོའི་དོན་ལ་མཁས་པ་དང་ཞེས་པ་སྟེ་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་བསླབ་པ་མ་ཐོབ་པ་ཐོབ་པ་དང་། ཐོབ་པ་མི་ཉམས་པར་སྲུང་བ་དང༌། ཉམས་ན་ཕྱིར་བཅོས་པའི་ཐབས་སོགས་ལ་མཁས་པའམ། ཟབ་མོ་སྟོང་པ་ཉིད་རྟོགས་པའི་ལྟ་བ་དང་། རྒྱ་ཆེ་བ་ས་དང་ལམ་གྱི་རྣམ་གཞག་དེ་རྣམས་ལ་མཁས་པ་དང༌། བྱང་ཆུབ་སེམས་དཔའི་བརྟུལ་ཞུགས་ཏེ་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་རང་གིས་འཛིན་པ་དང༌། གདུལ་བྱ་སེམས་ཅན་གཞན་རྗེས་སུ་འཛིན་ནུས་པ་དང་བཅས་པ་སྟེ། མདོར་ན་ཚུལ་ཁྲིམས་དག་པས་ལུས་ངག་གཙང་བ། ཤེས་རབ་དག་པས་ལུང་རིགས་ལ་མཁས་པ། སྙིང་རྗེ་དག་པས་གཞན་དོན་ལ་བརྩོན་པ་སྟེ། དེ་ལྟ་བུའི་མཚན་ཉིད་དང་ལྡན་པའི་དགེ་བའི་བཤེས་གཉེན་དེ་ཉིད་ནི་སློབ་མ་རང་གིས་ལུས་དང་སྲོག་གི་ཕྱིར་དུ་ཡང་བཀའ་འགལ་ཐུགས་དཀྲུག་ལ་སོགས་པ་ནམ་ཡང་མི་གཏང་ངོ་ཞེས་གཏོང་བར་བྱ་མི་རུང་བ་དང༌། དེ་ལ་གུས་པར་བྱ་བའོ། །

དགེ་བའི་བཤེས་གཉེན་ཇི་ལྟར་བསྟེན་པའི་ཚུལ་ཡང་། སྡོང་པོ་བཀོད་པའི་མདོ་སྡེ་ལས། དཔལ་འབྱུང་བ་ཡི་རྣམ་ཐར་ལས། །བླ་མ་བསྟེན་པའི་ཚུལ་ལྟར་བསླབ། །འདི་དང་སངས་རྒྱས་བཀའ་སྩལ་གཞན། །མདོ་སྡེ་བཀླགས་ནས་ཤེས་པར་བྱ། །ཞེས་གསུངས་ཏེ། དེ་ཡང་བྱང་ཆུབ་སེམས་དཔའ་ཁྱེའུ་དཔལ་གྱི་འབྱུང་གནས་དང༌། བུ་མོ་དཔལ་གྱི་བློ་གྲོས་ཀྱི་རྣམ་ཐར་ལས་ཇི་སྐད་འབྱུང་བ་ལྟར་དུ།“རིགས་ཀྱི་བུ་ཁྱོད་ཀྱིས་རང་ལ་ནད་པའི་འདུ་ཤེས་དང༌། དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང་། ཆོས་ལ་ནི་སྨན་གྱི་འདུ་ཤེས་དང་། ནན་ཏན་ཉམས་སུ་བླང་བ་ལ་ནི་ནད་ཉེ་བར་འཚོ་བའི་འདུ་ཤེས་བསྐྱེད་པར་བྱའོ། །”ཞེས་གསུངས་པ་སོགས་བླ་མ་བསྟེན་པའི་ཚུལ་རྒྱ་ཆེར་གསུངས་པ་ལྟར་བསླབ་པར་བྱ་ལ། དེ་ཡང་དཔལ་འབྱུང་བའི་རྣམ་ཐར་འདི་དང་རྫོགས་པའི་སངས་རྒྱས་ཀྱིས་བཀའ་སྩལ་པའི་བླ་མ་བསྟེན་ཚུལ་དང༌། ཉན་ཐོས་ཀྱིས་བསླབ་པར་བྱ་བ་ལ་སོགས་པ་གཞན་རྣམས་ཐམས་ཅད་ཀྱང་ཐེག་པ་ཆེ་ཆུང་གི་མདོ་སྡེ་བཀླགས་ནས་ཤེས་པར་བྱ་དགོས་ཞེས་པའོ། །

མདོ་སྡེ་རྣམས་ལས་བསླབ་པ་སྣང་། །དེ་བས་མདོ་སྡེ་བཀླག་པར་བྱ། །ནམ་མཁའི་སྙིང་པོའི་མདོ་སྡེ་ནི། །ཐོག་མ་ཉིད་དུ་བལྟ་བར་བྱ། །ཞེས་གསུངས་ཏེ། དེ་ཡང་མདོ་སྡེ་རྣམས་ལས་ནི་བྱང་ཆུབ་སེམས་དཔའི་བསླབ་པ་སྟེ་བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་མ་ཐོབ་པ་ཐོབ་པ་དང་། ཐོབ་པ་མི་ཉམས་པར་སྲུང་བ། ཉམས་ན་ཕྱིར་བཅོས་པའི་ཐབས་ལ་སོགས་པ་དེ་དག་ཇི་ལྟ་བ་བཞིན་དུ་སྣང་ལ། རྒྱུ་མཚན་དེ་ལྟ་བས་ན་མདོ་སྡེ་རྣམས་བཀླག་པར་བྱ་ལ། མདོ་སྡེ་དེ་དག་ལས་ཀྱང་བྱང་ཆུབ་སེམས་དཔའ་ནམ་མཁའི་སྙིང་པོའི་མདོ་སྡེ་ནི་ཐོག་མ་ཉིད་དུ་ཡང་བལྟ་བར་བྱ་དགོས་ཏེ། མདོ་དེ་ཉིད་ལས།བྱང་ཆུབ་སེམས་དཔའི་སེམས་བསྐྱེད་ཀྱི་སྡོམ་པ་དང་འགལ་བའི་རྩ་བའི་ལྟུང་བ་བཅོ་བརྒྱད་ཀྱི་རྣམ་དབྱེ་དང་། རྩ་ལྟུང་བྱུང་ན་དེ་ཕྱིར་བཅོས་པའི་ཐབས་ལ་སོགས་པ་གསལ་པོར་བསྟན་པ་ཡིན་པའི་ཕྱིར། 

གང་ཕྱིར་རྟག་ཏུ་སྤྱད་པ་ནི། །དེ་ལས་རྒྱ་ཆེར་རབ་སྟོན་པས། །བསླབ་པ་ཀུན་ལས་བཏུས་པ་ཡང་། །ངེས་པར་ཡང་དང་ཡང་དུ་བལྟ། །ཞེས་པ་ནི། རྒྱུ་མཚན་གང་གི་ཕྱིར་ན་དུས་རྟག་ཏུ་བྱང་ཆུབ་སེམས་དཔའ་རྣམས་ཀྱིས་ཉམས་སུ་བླངས་ཏེ་སྤྱད་པར་བྱ་བ་ནི། ཞི་བ་ལྷ་རང་ཉིད་ཀྱིས་མཛད་པའི་བསླབ་པ་ཀུན་ལས་བཏུས་པ་ཞེས་བྱ་བ་དེ་ལས་རྒྱ་ཆེར་གསལ་པོར་རབ་ཏུ་སྟོན་པ་ཡིན་པས། བསླབ་པ་ཀུན་ལས་བཏུས་པ་དེ་ཉིད་ཀྱང་ངེས་པར་ཡང་ནས་ཡང་དུ་ལྟ་དགོས་པ་ཡིན། 

ཡང་ན་རེ་ཞིག་མདོར་བསྡུས་པའི། །མདོ་རྣམས་ཀུན་ལས་བཏུས་པ་བལྟ། །འཕགས་པ་ཀླུ་སྒྲུབ་ཀྱིས་མཛད་པའི། །གཉིས་པོའང་འབད་པས་བལྟ་བར་བྱ། །ཞེས་པ་ནི། ཡང་ན་རེ་ཞིག་ཐེག་པ་ཆེན་པོའི་མདོ་ཡི་དོན་བསླབ་བཏུས་ལས་གསུངས་པ་དེ་ལས་ཀྱང་ད་དུང་མདོར་བསྡུས་པའི་དོན་དེ་ཉིད་ཞི་བ་ལྷ་རང་ཉིད་ཀྱིས་མཛད་པའི་མདོ་རྣམས་ཀུན་ལས་བཏུས་པ་ཞེས་བྱ་བ་དེ་ལས་འབྱུང་བས་དེ་ལ་ཡང་ལྟ་བར་བྱ། དེར་མ་ཟད་འཕགས་པ་ཀླུ་སྒྲུབ་ཀྱིས་མཛད་པའི་བསླབ་པ་ཀུན་ལས་བཏུས་པ་དང་། མདོ་ཀུན་ལས་བཏུས་པ་ཞེས་པ་གཉིས་པོ་དེ་ཉིད་ལ་ཡང་འབད་པའི་སྒོ་ནས་བལྟ་བར་བྱ་ཞེས་པའོ། །

གང་ལས་གང་ནི་མ་བཀག་པ། །དེ་ཉིད་སྤྱད་པར་བྱ་བ་སྟེ། །འཇིག་རྟེན་སེམས་ནི་བསྲུངས་བའི་ཕྱིར། །བསླབ་པ་མཐོང་ནས་ཡང་དག་སྤྱད། །ཅེས་པ་ནི། སངས་རྒྱས་ཀྱིས་མདོ་སྡེ་ལས་གསུངས་པའི་དོན་བསླབ་བཏུས་དང་མདོ་བཏུས་རྣམས་སུ་བསྡུས་པ་གང་ལས་བྱང་ཆུབ་སེམས་དཔས་ཉམས་སུ་ལེན་པའི་བྱ་བ་གང་དང་གང་ནི་མ་བཀག་པ་དེ་ཉིད་ནི་མཐར་ཕྱིན་པ་སྤྱད་པར་བྱ་བ་སྟེ་ཉམས་སུ་བླངས་བར་བྱ་བ་ཡིན་པ་སྟེ། མདོར་ན་འཇིག་རྟེན་གྱི་མ་དད་པའི་སེམས་དེ་ཉིད་བསྲུང་བར་བྱ་བའི་ཕྱིར་དུ་བྱང་ཆུབ་སེམས་དཔའི་སེམས་བསྐྱེད་ཀྱི་བསླབ་པ་བསྟན་བཅོས་བསླབ་བཏུས་དང་མདོ་བཏུས་དེ་དག་རྣམས་མཐོང་ནས། མཐོང་བའི་དོན་དེ་ཉིད་ཉམས་སུ་བླངས་ནས་ཡང་དག་པར་ཚུལ་བཞིན་དུ་སྤྱད་པར་བྱ་ཞེས་པའོ། །

ལེའུའི་དོན་བསྡུ་བ། གཉིས་པ་ལེའུའི་དོན་བསྡུ་བསྟན་པ་ནི། ལུས་དང་སེམས་ཀྱི་གནས་སྐབས་ལ། །ཡང་དང་ཡང་དུ་བརྟག་བྱ་བ། །འདི་ཉིད་ཁོ་ན་མདོར་ན་ནི། །ཤེས་བཞིན་སྲུང་བའི་མཚན་ཉིད་དོ། །ཞེས་པ་ནི། བྱང་ཆུབ་སེམས་དཔས་རང་གི་ལུས་ཀྱི་འགྲོ་འཆག་ཉལ་འདུག་གི་སྤྱོད་ལམ་གྱི་སྐབས་དང་། སེམས་ཀྱི་རྣམ་རྟོག་སྣ་ཚོགས་སྐྱེད་པའི་གནས་སྐབས་དེ་ཉིད་ལ་དགེ་བ་དང་མི་དགེ་བ་དང་མི་དགེ་བ། ལུང་དུ་མ་བསྟན་པ་ལ་སོགས་པ་གང་དང་གང་དུ་འགྱུར་བ་ཡིན་པ་ཡང་ནས་ཡང་དུ་བརྟགས་ཤིང་དཔྱད་པར་བྱ་བ་འདི་ཉིད་ཁོ་ན་མདོར་བསྡུས་ན་ནི་ཤེས་བཞིན་གྱི་ལེའུའི་བརྗོད་བྱ་ཤེས་བཞིན་སྲུང་བ་ཞེས་པ་དེའི་མཚན་ཉིད་དོ། །

ལུས་ཀྱིས་འདི་དག་སྤྱད་པར་བྱ། །ཚིག་ཙམ་བརྗོད་པས་ཅི་ཞིག་འགྲུབ། །སྨན་དཔྱད་བཀླགས་པ་ཙམ་གྱིས་ནི། །ནད་པ་དག་ལ་ཕན་འགྱུར་རམ། །ཞེས་པ་ནི། ལུས་དང་ངག་དང་ཡིད་ཀྱིས་གོང་དུ་ལེའུའི་གཞུང་ལས་ཇི་སྐད་བཤད་པའི་བྱང་ཆུབ་སེམས་དཔའི་བསླབ་པར་བྱ་བ་འདི་དག་ཚུལ་བཞིན་དུ་ཉམས་སུ་བླངས་ནས་སྤྱད་པར་བྱ་དགོས་པ་ཡིན་གྱི། འདི་དང་འདི་འདྲ་བསླབ་པར་བྱ་དགོས་ཞེས་པའི་ཚིག་ཙམ་བརྗོད་པ་དང་ཚིག་ཙམ་ཉན་པས་ཅི་ཞིག་འགྲུབ་སྟེ་དགོས་པའི་དོན་གང་ཡང་འགྲུབ་པ་མ་ཡིན་ཏེ། དཔེར་ན། ནད་པ་ཐུ་ཚབས་ཆེ་བའི་གནས་སུ་སྨན་པ་འོངས་ནས་སྨན་མ་སྟེར་བར་སྨན་དཔྱད་ཀྱི་བསྟན་བཅོས་རྣ་བ་ལ་བཀླགས་པ་ཙམ་གྱིས་ནི་ནད་པ་དག་ལ་ཕན་པར་འགྱུར་རམ་སྟེ་མི་འགྱུར་བ་ཡིན་པ་དཔེ་དེ་དང་ཆོས་མཚུངས་པ་ཡིན་ཞེས་པའོ། །  གཉིས་པ། ལེའུའི་མཚན་སྨོས་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་ཤེས་བཞིན་སྲུང་བ་ཞེས་བྱ་བ་སྟེ་ལེའུ་ལྔ་པའོ།། །། 

ལེའུ་དྲུག་པ། མི་མཐུན་ཕྱོགས་ཁོང་ཁྲོ་སྤོང་བྱེད་བཟོད་པ་སྒོམ་པའི་ལེའུ། གཞུང་འདི་ཉིད་ཀྱི་བརྗོད་བྱ་བྱང་ཆུབ་སེམས་དཔས་བསམ་པ་བྱང་ཆུབ་མཆོག་ཏུ་སེམས་བསྐྱེད་ནས་སྤྱོད་པ་ཕ་རོལ་ཏུ་ཕྱིན་པ་དྲུག་ཉམས་སུ་ལེན་པ་བསྟན་པ་ལ། ལེའུ་དང་པོ་གསུམ་གྱིས་སྦྱིན་པའི་ཕ་རོལ་ཏུ་ཕྱིན་པའི་ཉམས་ལེན་ཅི་རིགས་པ་ཞིག་བསྟན་པ་དང༌། ལེའུ་བཞི་པ་དང་ལྔ་པས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་ཉམས་ལེན་བསྟན་ནས། གསུམ་པ་བྱང་ཆུབ་སེམས་བསྐྱེད་ཀྱི་མི་མཐུན་པའི་ཕྱོགས་ཁོང་ཁྲོ་སྤོང་བར་བྱེད་པ་བཟོད་པ་སྒོམ་པའི་ལེའུ་བསྟན་པ་ལ། ལེའུའི་གཞུང་དང༌། ལེའུའི་མཚན་ཏེ་གཉིས་ལས། དང༌ པོ་ལ་གསུམ། ཁོང་ཁྲོ་སྤོང་བ་དང་། བཟོད་པ་སྒོམ་པ་དངོས། སེམས་ཅན་ལ་གུས་པར་བྱ་བའི་ཚུལ་ལོ། །                

ཁོང་ཁྲོ་སྤོང་བའི་ཚུལ། དང་པོ་ཁོང་ཁྲོ་སྤོང་བའི་ཚུལ་ནི། བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་བྱེད། །ཅེས་པ་ནི། བསྐལ་པ་སྟོང་དུ་ཞེས་པའི་བསྐལ་པ་ལ་འཇིག་རྟེན་ཆགས་པའི་བསྐལ་པ་ཉི་ཤུ། གནས་པའི་བསྐལ་པ་ཉི་ཤུ། འཇིག་པའི་བསྐལ་པ་ཉི་ཤུ། སྟོང་པའི་བསྐལ་པ་ཉི་ཤུ་སྟེ། བར་གྱི་བསྐལ་པ་བརྒྻད་ཅུ་ཐམ་པ་ལ་བསྐལ་པ་ཆེན་པོ་གཅིག་ཅེས་རྩིས་པའི་བསྐལ་ཆེན་སྟོང་དུ་བསགས་པ་ཡི་སྦྱིན་པ་བཏང་བ་དང༌། བདེ་གཤེགས་མཆོད་པ་ལ་སོགས་པ་སྟེ་ཚུལ་ཁྲིམས་སྲུང་བ་སོགས་མདོར་ན་ལུས་ངག་ཡིད་གསུམ་གྱི་ནང་ནས་ལུས་དང་ངག་གི་སྒོ་ནས་ལེགས་པར་སྤྱད་པ་སྟེ་སྦྱིན་པ་བཏང་བ། ཚུལ་ཁྲིམས་སྲུང་བ། དེ་ཡང་སྦྱོར་བ་སེམས་བསྐྱེད་དང༌། དངོས་གཞི་དམིགས་མེད་དང༌། རྗེས་བསྔོ་བ་སྟེ་དམ་པ་གསུམ་གྱིས་རྩིས་མ་ཟིན་པའི་འཇིག་རྟེན་བསོད་ནམས་ཆ་མཐུན་གྱིས་བསྡུས་པའི་ལེགས་སྤྱད་ཀྱི་དགེ་བ་གང་ཡིན་པ་དེ་དག་ཀུན་ཀྱང་། ཡུལ་དམ་པ་བྱང་ཆུབ་སེམས་དཔའ་ལྟ་བུ་ལ་སྙིང་ཐག་པ་ནས་ཁོང་ཁྲོ་ལན་ཅིག་བསྐྱེད་པ་ཙམ་གྱིས་འཇོམས་པར་བྱེད། འཇོམས་པའི་ཚུལ་ཡང་སྐྱེ་གནས་མྱོང་གྱུར་གྱི་དགེ་བའི་རྩ་བ་དེ་ཉིད་ལན་གྲངས་གཞན་ལ་མྱོང་གྱུར་སོགས་སུ་བསྒྱུར་ནས་འཇོམས་པར་བྱེད་པའི་ཚུལ་ཡིན་པར་གསུངས་པ་དང༌། ཡང་འཇམ་དཔལ་རྣམ་པར་རོལ་བའི་མདོའི་དགོངས་པ་དབུ་མ་འཇུག་པ་ལས་གསུངས་པ་ལྟར། བསྐལ་པ་བརྒྱར་བསགས་པའི་དགེ་བའི་རྩ་བ་འཇོམས་པར་གསུངས་པ་ནི། དེ་ཡང་བྱང་ཆུབ་སེམས་དཔས་ཡུལ་སེམས་ཅན་དམན་པ་ལ་ཁོང་ཁྲོ་བསྐྱེད་པ་ལ་དགོངས་ཏེ་གསུངས་པ་དང་། འདིར་བསྐལ་པ་སྟོང་དུ་བསགས་པའི་དགེ་རྩ་འཇོམས་པར་གསུངས་པ་ཡང་ཡུལ་བྱང་ཆུབ་སེམས་དཔའ་འོག་མས་དམ་པ་གོང་མ་ལྟ་བུའམ། བྱང་ཆུབ་ཏུ་སེམས་མ་སྐྱེད་པས་བྱང་ཆུབ་སེམས་དཔའ་ལ་ཁོང་ཁྲོའི་སེམས་སྐྱེས་པ་ལྟ་བུ་ལ་དགོངས་ཏེ་གསུངས་པ་ཡིན་པས་དེ་གཉིས་འགལ་བ་ཡང་མེད་ཅེས་པའོ། །

ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད། །དེ་བས་བཟོད་ལ་ནན་ཏན་དུ། །སྣ་ཚོགས་ཚུལ་གྱིས་བསྒོམ་པར་བྱ། །ཞེས་པ་ནི།རང་གི་རྒྱུད་ཀྱི་སྔར་བསགས་པའི་དགེ་བའི་རྩ་བ་འཇོམས་པར་བྱེད་པ་ལ་ནི་ཞེ་སྡང་ལྟ་བུའི་སྡིག་པ་ཤིན་ཏུ་ཆེན་པོ་མེད། དེ་ལྟ་བུའི་སྡིག་པ་ཆེན་པོ་ཞེ་སྡང་དེ་སྤོང་བར་བྱེད་པའི་གཉེན་པོར་གྱུར་པ་ལ་ནི། བཟོད་པ་སྲན་ཚུགས་པར་བྱེད་པ་ལྟ་བུའི་དཀའ་ཐུབ་བམ་དགེ་བའི་རྩ་བ་གཞན་མེད། རྒྱུ་མཚན་དེ་ལྟ་བས་ན་གཞན་གྱིས་བྱས་པའི་གནོད་པ་གང་ཡིན་པ་དེ་ལ་བཟོད་པ་སྒོམ་པ་ལ་ཡང་ནས་ཡང་དུ་ནན་ཏན་དུ་བྱ་ཞིང་། དེ་ཡང་འོག་ནས་འབྱུང་བའི་བཟོད་པ་སྒོམ་པར་བྱེད་པའི་ཐབས་རྣམ་པ་སྣ་ཚོགས་པའི་ཚུལ་གྱི་སྒོ་ནས་བསྒོམ་པར་བྱ་ཞེས་པའོ། །

ཞེ་སྡང་ཟུག་རྔུའི་སེམས་འཆང་ན། །ཡིད་ནི་ཞི་བ་ཉམས་མི་མྱོང་། །དགའ་དང་བདེ་བའང་མི་འཐོབ་ལ། །གཉིད་མི་འོང་ཞིང་བརྟན་མེད་འགྱུར། །ཞེས་བཟོད་པ་མ་སྒོམ་པའི་ཉེས་དམིགས་ནི་རང་གིས་གཞན་གནོད་བྱེད་ལ་ཁོང་ཁྲོ་བའམ་ཞེ་སྡང་བའི་ཟུག་རྔུའི་སེམས་ངན་པ་མི་བདེ་བ་དེ་ཉིད་འཆང་བ་ཡིན་ན། རང་གི་ཡིད་དམ་སེམས་དེ་ཉིད་ནི་དུས་དང་རྣམ་པ་ཀུན་རབ་ཏུ་སྡུག་བསྔལ་ཉེ་བར་ཞི་བའི་ཏིང་ངེ་འཛིན་སོགས་ཀྱི་བདེ་བ་དེ་ཉིད་ཉམས་སུ་མི་མྱོང་ཞིང་། དེ་བཞིན་དུ་རྣམ་པ་ཀུན་ཏུ་ཡང་སེམས་ལ་དགའ་བ་དང་། ལུས་ལ་བདེ་བ་དེ་ཡང་ཚེ་འདི་དང་ཕྱི་མ་གཉིས་ཀ་ལ་མི་ཐོབ་ལ། དེར་མ་ཟད་ཐ་ན་མཚན་མོ་གཉིད་ཀྱང་མི་འོང་ཞིང་། སེམས་རྣམ་པ་ཀུན་ཏུ་བརྟན་པ་མེད་པར་འགྱུར་བ་སོགས་ཀྱི་ཉེས་པ་དུ་མ་དང་བཅས་པ་ཡིན་ཞེས་པའོ། །

གང་དག་ནོར་དང་བཀུར་སྟི་ཡིས། །དྲིན་བྱིན་དེ་ལ་བརྟེན་གྱུར་པ། །དེ་དག་ཀྱང་ནི་ལྡང་ལྡན་པའི། །རྗེ་དཔོན་དེ་ལ་གསོད་པར་རྒོལ། །ཞེས་རྗེ་དཔོན་ཞེ་སྡང་ཆེ་ན་བྲན་གཡོག་གིས་ཀྱང་གསོད་པར་འགྱུར་བའི་ཉེན་ཁ་ཡང་ཡོད་པ་སྟེ། དེ་ཡང་བྲན་གཡོག་ལ་སོགས་པ་འབངས་མི་གང་རང་ལ་ནོར་ཟས་གོས་དང་བཀུར་སྟི་སོགས་ཀྱི་སྒོ་ནས་དྲིན་བྱིན་པའི་རང་གི་རྗེ་དཔོན་ནམ་བདག་པོ་སྦྱིན་བདག་དེ་ཉིད་ལ་བརྟེན་པར་གྱུར་པ་ན། བྲན་གཡོག་འབངས་མི་དེ་དག་ཀྱང་ནི་ཞེ་སྡང་དང་ལྡན་པར་གྱུར་པའི་རང་གི་རྗེ་དཔོན་ནམ་བདག་པོ་དེ་ལ་གསོད་པའི་བར་དུ་རྒོལ་བར་གྱུར་པ་དེ་འདྲ་ཡོད་པ་དེའང་ཞེ་སྡང་གི་ཉེས་དམིགས་ལ་བརྟེན་ནས་བྱུང་པ་ཡིན་ཞེས་པའོ། །

དེ་ཡིས་མཛའ་བཤེས་སྐྱོ་བར་འགྱུར། །སྦྱིན་པས་བསྡུས་ཀྱང་བསྟེན་མི་བྱེད། །མདོར་ན་ཁྲོ་བས་བདེར་གནས་པ། །དེ་ནི་འགའ་ཡང་ཡོད་མ་ཡིན། །ཞེས་ཁོང་ཁྲོ་དེ་ཡིས་ནི་རང་གི་མཛའ་བཤེས་གཉེན་ཉེ་ཡུལ་མི་གྲོགས་པོ་ལ་སོགས་པ་དེ་རྣམས་ཀྱང་སེམས་མི་དགའ་ཞིང་སྐྱོ་བ་ཉིད་དུ་འགྱུར་ལ། རང་གི་ཟས་དང་གོས་ལ་སོགས་པ་སྐབས་འཕྲལ་སྦྱིན་པའི་སྒོ་ནས་འཁོར་དུ་ཚུར་བསྡུས་ཀྱང་། དོན་དུ་རང་ཉིད་ཞེ་སྡང་ཆེ་བའི་ཉེས་དམིགས་ཀྱིས་དེ་དག་རྣམས་ཀྱིས་བསྟེན་པར་ཡང་མི་བྱེད་ལ། འཁོར་དུ་ཡང་མི་འདོད། མདོར་བསྡུ་ན་དུག་སྦྲུལ་བཞིན་དུ་སེམས་ལ་ཁོང་ཁྲོ་ལངས་པའི་སྒོ་ནས་སེམས་བདེ་བར་གནས་པའམ་སྐྱིད་པོར་གནས་པ་དེ་ལྟ་བུ་ནི་འགའ་ཡང་འཇིག་རྟེན་ན་ཡོད་པ་མ་ཡིན། དེས་ན་ཞེ་སྡང་སྤང་དགོས་པ་ཡིན་ཞེས་པའོ། །

ཁྲོ་བའི་དགྲ་ཡིས་དེ་ལ་སོགས། །སྡུག་བསྔལ་དག་ནི་བྱེད་པར་འགྱུར། །གང་ཞིག་བསྒྲིམས་ཏེ་ཁྲོ་འཇོམས་པ། །དེ་ནི་འདི་དང་གཞན་དུ་བདེ། །ཞེས་ཁོང་ཁྲོ་བ་དེ་ནི་རང་གི་དགྲ་བོའི་ནང་ནས་ཀྱང་ཐུ་ཚབས་ཆེ་བའི་དགྲ་བོ་ཡིན་པས་ན་ཁོང་ཁྲོ་བའི་དགྲ་བོ་དེ་ཉིད་ཀྱིས་ནི་རང་གི་རྒྱུད་ཀྱི་དགེ་བའི་རྩ་བ་འཇོམས་ཤིང་། དེའི་ཉེས་པས་སྐྱེ་བ་ཕྱི་མ་ལ་དམྱལ་བའི་གནས་སུ་སྐྱེ་བ་སོགས་མདོར་ན་སྐྱེ་བ་ཚེ་འདི་དང་སྐྱེ་བ་ཚེ་ཕྱི་མ་གཞན་དུ་རང་གི་རྒྱུད་ན་སྡུག་བསྔལ་དག་ནི་ངེས་པར་བསྒྲུབ་པར་བྱེད་པར་འགྱུར་ལ། ཡང་གང་ཟག་གང་ཞིག་གིས་སེམས་རབ་ཏུ་བསྒྲིམས་ཏེ་བག་ཡོད་ཀྱི་སྒོ་ནས་རང་གི་རྒྱུད་ཀྱི་ཁོང་ཁྲོ་དེ་སྤངས་ཏེ་འཇོམས་པར་བྱེད་པའམ་བཟོད་པ་སྒོམ་པར་བྱེད་ནུས་པ་དེ་ནི་གོང་དུ་ཇི་སྐད་བཤད་པའི་ཁོང་ཁྲོའི་ཉེས་པ་དེ་དག་ལས་ཟློག་པའི་སྒོ་ནས་ཚེ་འདི་ལ་ཡང་སེམས་བདེ་པོ་དང་སྐྱིད་པོ་དང༌། སྐྱེ་བ་ཕྱི་མ་གཞན་དུ་ཡང་ལུས་དང་སེམས་གཉིས་ཀ་ལ་བདེ་བ་ཐོབ་པར་འགྱུར་བར་གསུངས། 

མི་འདོད་བྱས་དང་འདོད་པ་ཡི། །གེགས་བྱས་པ་ལས་བྱུང་གྱུར་པ། །ཡིད་མི་བདེ་བའི་ཟས་རྙེད་ནས། །ཞེས་སྡང་བརྟས་ཏེ་བདག་འཇོམས་སོ། །ཞེས་ཁོང་ཁྲོའི་ཉེས་པ་ནི་གཞན་འགའ་ཞིག་གིས་ཐོག་མར་བདག་དང་བདག་གི་གཉེན་ཉེ་སོགས་ལ་རྡུང་རྡེག་སོགས་ཀྱི་སྒོ་ནས་རང་གི་སེམས་ལ་མི་འདོད་པ་བྱས་པ་དང་། བདག་གི་དགྲ་ལ་བདེ་བ་བྱེད་པ་སོགས་ཀྱི་སྒོ་ནས་རང་གི་སེམས་ལ་མི་འདོད་པ་བྱེད་པ་ལྟ་བུ་དང༌། དེ་བཞིན་དུ་རང་དང་རང་གི་གཉེན་ཉེ་སོགས་ལ་རྙེད་པ་དང་བཀུར་སྟི་སོགས་འདོད་པ་ཡི་གེགས་བྱེད་པ་དང་། དགྲ་ལ་གནོད་པ་བྱུང་པའི་གེགས་བྱེད་པ་ལ་སོགས་པ་ལྟ་བུ་རྩ་བ་དེ་ལ་བརྟེན་ནས་བྱུང་པར་གྱུར་པ་སྟེ། མདོར་ན་བཟོད་པ་སྒོམ་པའི་ཡུལ་དེ་ལ་འོག་ནས་བསྟན་པའི་ཉི་ཤུ་རྩ་བཞི་ཡོད་པ་དེ་དག་གང་ཡང་རུང་བའི་སྒོ་ནས་ཐོག་མར་རང་གི་ཡིད་ལ་མི་བདེ་བའི་ཞེ་སྡང་ངམ་ཁོང་ཁྲོ་སྐྱེ་བའི་ཟས་ངན་པ་ལྟ་བུ་དེ་འདྲ་ཞིག་རྙེད་པར་གྱུར་ནས། དེ་ནས་དེ་ལ་བརྟེན་ནས་ཞེ་སྡང་དེ་གོང་ནས་གོང་དུ་འཕེལ་ཞིང་བརྟས་ཏེ་རྒྱས་པ་ཡིན་ན། མཐར་ཐུག་ལ་བདག་གི་རྒྱུད་ཀྱི་སྦྱིན་དང་ཁྲིམས་བྱུང་ལ་སོགས་པའི་དགེ་བའི་རྩ་བ་དེ་དག་ཐམས་ཅད་འཇོམས་སོ་ཞེས་པའོ། །

དེ་ལྟས་བདག་གི་དགྲ་བོ་དེའི། །ཟས་ནི་རྣམ་པར་གཞོམ་པར་བྱ། །འདི་ལྟར་བདག་ལ་གནོད་པ་ལས། །དགྲ་འདི་ལ་ནི་ལས་གཞན་མེད། །ཅེས་རྒྱུ་མཚན་དེ་ལྟ་བས་ན་བདག་གི་ཞེ་སྡང་གི་དགྲ་བོ་དེ་ཡི་ཟས་ཏེ་ཡིད་མི་བདེ་བའི་རྣམ་པ་ལྟ་བུ་ཐོག་མར་གང་དང་གང་བྱུང་ན་དེ་ཉིད་གཞོམ་པའམ་སྤང་བར་བྱ་དགོས་པའི་རྒྱུ་མཚན་འོག་ནས་བཤད་པ་འདི་ལྟར་བདག་རང་ཉིད་ལ་སྔོན་བསགས་ཀྱི་དགེ་བའི་རྩ་བ་འཇོམས་པ་དང༌། སྐྱེ་བ་ཕྱི་མ་ལ་དམྱལ་བར་སྐྱེ་བ་སོགས་ཀྱི་གནོད་པ་བྱེད་པ་ཁོ་ན་མ་གཏོགས་ཁོང་ཁྲོའམ་རང་གི་སེམས་ཀྱི་ཞེ་སྡང་གི་དགྲ་བོ་འདི་ལ་ནི་ལས་གཞན་གང་དག་ཅུང་ཟད་ཙམ་ཞིག་ཀྱང་མེད་ཅེས་པའོ། །

ཅི་ལ་བབ་ཀྱང་བདག་གིས་ནི། །དགའ་བའི་ཡིད་ནི་དཀྲུག་མི་བྱ། །མི་དགའ་བྱས་ཀྱང་འདོད་མི་འགྲུབ། །དགེ་བ་དག་ནི་ཉམས་པར་འགྱུར། །ཞེས་དེས་ན་དགོས་པའམ་གནས་སྐབས་ཅི་ལ་བབ་ཀྱང་བདག་གིས་ནི་ཡིད་མི་བདེ་བའི་གཉེན་པོ་དགའ་བའི་སེམས་སམ་ཡིད་འདི་ཉིད་ནི་ཁོང་ཁྲོའམ་ཞེ་སྡང་གི་སྒོ་ནས་དཀྲུག་པར་མི་བྱ་ལ། རང་གི་སེམས་ཁོངས་ནས་འཁྲུགས་ཏེ་གནོད་བྱེད་ལ་མི་དགའ་བའི་བསམ་བློ་འམ་སྦྱོར་བ་དེ་འདྲ་བྱེད་ཀྱང་རང་ཉིད་ཀྱི་ཕུགས་ཡུལ་གྱི་འདོད་པའི་དོན་དེ་ནི་གང་ཡང་མི་འགྲུབ་ལ། དེ་མ་ཟད་རང་རྒྱུད་ན་སྔོན་བསགས་པའི་དགེ་བ་དེ་དག་ཐམས་ཅད་ཀྱང་ཉམས་པར་འགྱུར་བར་གསུངས། 

གལ་ཏེ་བཅོས་སུ་ཡོད་ན་ནི། །དེ་ལ་མི་དགར་ཅི་ཞིག་ཡོད། །གལ་ཏེ་བཅོས་སུ་མེད་ན་ནི། །དེ་ལ་མི་དགའ་བྱས་ཅི་ཕན། །ཞེས་པ་ནི། དགྲ་བོ་ལྟ་བུས་རང་ལ་གནོད་པ་བྱེད་པ་དེ་གལ་ཏེ་དེ་ཉིད་བཅོས་སུ་ཡོད་ན་ནི་ཞེས་པ་སྟེ་ཟངས་ཀྱི་་བུམ་པ་རྙོག་པ་ལྟ་བུ་བཟོ་བཅོས་བརྒྱབ་ན་རྒྱག་རྒྱུ་ཡོད་པ་ལྟ་བུ་དེ་འདྲ་ཞིག་ཡིན་ན་ནི། དེ་ལ་ཁོང་ཁྲོ་བའི་སྒོ་ནས་དགྲ་བོ་ལ་མི་དགའ་བ་བྱ་ཅི་ཞིག་ཡོད་དེ་བཅོས་སུ་ཡོད་པའི་ཕྱིར། གལ་ཏེ་དེ་ཉིད་གནོད་པ་བྱས་ཟིན་པ་བཅོས་སུ་མེད་པ་རྫ་བུམ་བཅག་པ་ལྟ་བུ་ཞིག་ཡིན་ན་ནི། གནོད་པ་བྱས་ཟིན་པར་གྱུར་པ་དེ་ལ་མི་དགའ་བ་བྱས་པས་ཅི་ཞིག་ཕན་ཏེ་བཅོས་སུ་མེད་པ་ཡིན་པའི་ཕྱིར་རོ་ཞེས་པའོ། །

བཟོད་སྒོམ་པ་དངོས། བཟོད་ཡུལ་ངོས་བཟུང་བ། གཉིས་པ་བཟོད་པ་སྒོམ་པ་དངོས་ལ་གཉིས་ཏེ། བཟོད་ཡུལ་ངོས་གཟུང་བ་དང༌། བཟོད་པ་སྒོམ་པ་དངོས་སོ། །དང་པོ་ནི། བདག་གམ་བདག་གི་བཤེས་རྣམས་ལ། །སྡུག་བསྔལ་བརྙས་དང་ཚིག་རྩུབ་དང༌། །མི་སྙན་ཞེས་བྱ་མི་འདོད་དེ། །དགྲ་ལ་དེ་ལས་བཟློག་པས་སོ། །ཞེས་པ་ནི། གང་ལ་བཟོད་པ་སྒོམ་པའི་ཡུལ་ངོས་གཟུང་ན། བདག་རང་ངམ་བདག་གི་བཤེས་ཏེ་རང་གི་ཉེ་དུ་གྲོགས་པོ་ལྟ་བུ་དེ་རྣམས་ལ་ལུས་ལ་གནོད་པའི་སྡུག་བསྔལ་བསྐྱེད་པ་དང་། སེམས་ལ་གནོད་པའི་བརྙས་བཅོས་བྱེད་པ་དང༌། ངོས་ནས་ཚིག་རྩུབ་པོ་སྨྲ་བ་དང་། ལྐོག་ནས་མི་སྙན་པར་བརྗོད་པ་དེ་རྣམས་མི་འདོད་པ་སྟེ། རང་ལ་དེ་འདྲ་རྣམ་པ་བཞི་བྱུང་ན་ཡང་མི་འདོད་ལ། རང་གི་གཉེན་ཉེ་མཛའ་བཤེས་ལ་དེ་འདྲ་རྣམ་པ་བཞི་བྱུང་ན་ཡང་མི་འདོད་པ་སྟེ་དེ་ནི་བཟོད་པ་སྒོམ་པའི་ཡུལ་རྣམ་པ་བརྒྱད་དང༌། དགྲ་ལ་དེ་ལས་བཟློག་པས་སོ་ཞེས་པ་སྟེ་རང་གི་དགྲ་བོ་ལ་ལུས་ལ་ཕན་པའི་བདེ་བ་ཐོབ་པ་དང་། སེམས་ལ་དགའ་བའི་རྙེད་བཀུར་ཐོབ་པ་དང་། ངོས་ནས་བསྟོད་པ་བརྗོད་པ་དང༌། ལྐོག་ནས་སྙན་པར་སྨྲ་བ་བྱུང་བ་སྟེ་དེ་རྣམ་པ་བཞི་རང་གི་སེམས་ལ་མི་འདོད་པས་ན། དེ་ལྟར་མི་འདོད་པ་ཡི་གེགས་བྱེད་པ་སྟེ་ཞེ་སྡང་སྐྱེ་བའི་གནས་རྣམ་པ་བཅུ་གཉིས་དང་། ཡང་འདོད་པའི་གེགས་སམ་བར་ཆད་བྱེད་པ་ལ་ཡང་རྣམ་པ་བཅུ་གཉིས་ཏེ། བདག་དང་བདག་གི་བཤེས་ལ་ལུས་ལ་ཕན་པའི་བདེ་བ་ཐོབ་པ་དང་། སེམས་ལ་དགའ་བའི་རྙེད་བཀུར་ཐོབ་པ་དང་། ངོས་ནས་བསྟོད་པ་བརྗོད་པ་དང༌། ལྐོག་ནས་སྙན་པར་སྨྲ་བ་བྱུང་བ་དེ་རྣམས་ཀྱི་གེགས་བྱེད་པ་ལའང་རྣམ་པ་བཞི་བཞི་སྟེ་བརྒྱད་དང་། ཡང་དགྲ་ལ་དེ་ལས་བཟློག་སྟེ་ལུས་ལ་གནོད་པའི་སྡུག་བསྔལ་བསྐྱེད་པ་དང༌། སེམས་ལ་གནོད་པའི་བརྙས་བཅོས་བྱེད་པ་དང༌། ངོས་ནས་ཚིག་རྩུབ་མོ་སྨྲ་བ་དང༌། ལྐོག་ནས་མི་སྙན་པ་སྨྲ་བར་བྱེད་པ་བཞི་པོ་དེ་ལ་གེགས་སམ་བར་ཆད་བྱེད་པ་སྟེ། དེ་ལྟར་ན་འདོད་པ་ཡི་གེགས་བྱེད་པ་སྟེ་ཞེ་སྡང་སྐྱེ་བའི་གནས་རྣམ་པ་བཅུ་གཉིས་དང་བཅས་དེ་དག་ལྷན་ཅིག་ཏུ་བསྡོམས་པས་བཟོད་པ་སྒོམ་པའི་ཡུལ་དེ་ལ་རྣམ་པ་ཉི་ཤུ་རྩ་བཞི་ཞེས་བྱ་ལ། ད་དུང་དེ་ལས་ཀྱང་དབྱེ་ན་རེ་རེ་བཞིན་དུ་འདས་པའི་དུས་སུ་ཡང་གནོད་པ་དང་མི་འདོད་པ་དེ་དང་དེ་བྱས་སོ། །ད་ལྟ་བྱེད་བཞིན་པ་ཡིན་ནོ། །མ་འོངས་པ་ན་བྱ་བར་འགྱུར་རོ་སྙམ་དུ་ཉི་ཤུ་རྩ་བཞི་པོ་ལ་དུས་ཀྱིས་དབྱེ་བ་ཡིན་ན་བདུན་ཅུ་རྩ་གཉིས་སུ་ཡང་འགྱུར་བ། དེ་ཡོངས་སུ་རྫོགས་པ་ནི་དོན་དུ་ཁོང་ཁྲོ་སྐྱེ་བའི་གནས་བཟོད་པ་སྒོམ་པའི་ཡུལ་ཡིན་པས་དེ་དང་དེ་འདྲའི་རིགས་ཅན་གང་དང་གང་བྱུང་བ་ན་ཡང་བྱང་ཆུབ་སེམས་དཔས་ཁོང་ཁྲོ་མི་བྱ་བར་ཚུལ་བཞིན་དུ་བཟོད་པ་སྒོམ་དགོས་པར་གསུངས་ཤིང༌། དེས་བཟོད་པ་སྒོམ་པའི་ཡུལ་ངོས་བཟུང་བ་བསྟན་པ་ཡིན་ནོ། །

བདག་ལ་སྡུག་བསྔལ་བྱེད་པ་ལ་བཟོད་པ། གཉིས་པ་བཟོད་པ་སྒོམ་པའི་ཚུལ་དངོས་བསྟན་པ་ལ་གཉིས། མི་འདོད་པ་བྱེད་པ་ལ་བཟོད་པ་སྒོམ་པ་དང༌། འདོད་པའི་གེགས་བྱེད་པ་ལ་བཟོད་པ་སྒོམ་པའོ། །དང་པོ་ལ་བཞི། བདག་ལ་སྡུག་བསྔལ་བྱེད་པ་ལ་བཟོད་པ་དང་། བདག་ལ་བརྙས་བཅོས་བྱེད་པ་ལ་བཟོད་པ་དང༌། བདག་གི་བཤེས་ལ་མི་འདོད་པ་བྱེད་པ་ལ་བཟོད་པ་དང་། བདག་གི་དགྲ་ལ་ལེགས་པར་བྱེད་པ་ལ་བཟོད་པ་སྒོམ་པའོ། །དང་པོ་ལ་གསུམ། སྡུག་བསྔལ་དང་ལེན་གྱིས་བཟོད་པ་སྒོམ་པ། ཆོས་ལ་ངེས་པར་སེམས་པས་བཟོད་པ་སྒོམ་པ། གནོད་བྱེད་ལ་ཇི་མི་སྙམ་པས་བཟོད་པ་སྒོམ་པའོ། །དང་པོ་ནི། བདེ་བའི་རྒྱུ་ནི་རེ་འགའ་འབྱུང་། །སྡུག་བསྔལ་རྒྱུ་ནི་ཤིན་ཏུ་མང་། །སྡུག་བསྔལ་མེད་པར་ངེས་འབྱུང་མེད། །དེ་བས་སེམས་ཁྱོད་བརྟན་པར་མནོས། །རང་དང་གཞན་གྱི་ལུས་དང་སེམས་ལ་བདེ་བ་འབྱུང་བའི་རྒྱུ་རྙེད་པ་དང་བཀུར་སྟི། བསྟོད་པ་སོགས་དེ་དག་ཐམས་ཅད་ནི་རེ་འགའ་རེ་འགའ་ལས་མ་གཏོགས་མི་འབྱུང་ཞིང་། ལུས་དང་སེམས་ལ་སྡུག་བསྔལ་འབྱུང་བར་བྱེད་པའི་རྒྱུ་མི་འདོད་པ་རྣམ་པ་སྣ་ཚོགས་པ་ནད་དང་གཞན་གྱིས་རྡུང་རྡེག་དང་གཏམ་ངན་ལ་སོགས་པ་དེ་དག་ནི་ཤིན་ཏུ་མང་བར་གྱུར་པ་ཡིན་པས་དེ་ནི་འཁོར་བའི་མཚན་ཉིད་ཡིན་ཞིང་། ལར་དེ་འདྲའི་འཁོར་བ་རང་གི་མཚན་ཉིད་ཀྱིས་བསྡུས་པའི་སྡུག་བསྔལ་དེ་ནི་ཡོད་དགོས་པ་མ་གཏོགས། སྡུག་བསྔལ་དེ་མེད་ན། གཏན་ནས་ཀྱང་ཁམས་གསུམ་འཁོར་བ་ལས་ཐར་བར་འདོད་པའི་བློ་ངེས་པར་འབྱུང་བའི་བསམ་པ་ཡང་སྐྱེ་བ་མེད། རྒྱུ་མཚན་དེ་ལྟ་བས་ན་སེམས་ཁྱོད་ཀྱིས་བརྟན་པར་མནོས་ཏེ་སྡུག་བསྔལ་དེ་དང་དུ་ལེན་ཏེ། སྡུག་བསྔལ་དེ་ཡོད་ན་ངེས་འབྱུང་གི་སྐུལ་མ་ཡིན་པ་དང༌། དགེ་བའི་སྣ་འདྲེན་ཡིན་པ་དང༌། སྡིག་པའི་ཕྱགས་མ་ཡིན་པ་ལྟ་བུར་ངོས་བཟུང་དགོས་པ་ཡིན་ཞེས་པའོ། །

དཀའ་བཟློག་དད་དང་ཀརྞ་པ། །བསྲེགས་དང་བཅད་སོགས་ཚོར་བ་ནི། །དོན་མེད་བཟོད་བྱེད་ཐར་པ་ཡི། །དོན་དུ་བདག་ཀོ་ཅི་ཕྱིར་སྡར། །དཀའ་བཟློག་ཅེས་བྱ་བ་ནི་ལྷ་དབང་ཕྱུག་ཆེན་པོའི་ཆུང་མའི་ཚུལ་བཟུང་བའི་ལྷ་མོ་དེ་ལ་དཀའ་བཟློག་མ་ཞེས་པ། ལྷ་མོ་དབུ་མ་ཞེས་བྱ་བ། འདོད་ཁམས་ལྷ་མོ་ཞེས་པ་དེ་ལ་དད་པའི་ཕྱི་རོལ་མུ་སྟེགས་པ་དེ་རྣམས་ཀྱིས་ཀྱང་དེའི་རྩེ་གསུམ་གྱི་སྟེང་དུ་མཆོངས་ནས་རང་གསོད་པར་བྱེད་པ་དང་། ཡང་སྦྱིན་སྲེག་གི་མེའི་ནང་དུ་མཆོངས་ནས་རང་ཉིད་ཀྱིས་རང་ཉིད་གསོད་པར་བྱེད་པ་ལྟ་བུ། ཡང་ཡུལ་ཀརྞ་པ་ཞེས་པ་དེ་ལ་གནས་པའི་མུ་སྟེགས་པ་དེ་རྣམས་ཀྱིས་ལྷ་ཚངས་པ་སོགས་རང་ཉིད་ཀྱིས་ཐོབ་པར་བརླམས་ཏེ་ཉི་མ་དང་ཟླ་བ་གཟས་ཟིན་པའི་ཚེ་ན་རང་གི་མགོ་བཅད་པ་དང་། ལུས་ཡན་ལག་སོགས་བཅད་དེ་རང་སྲོག་འདོར་བར་བྱེད་པ་སོགས་ཀྱི་ཚོར་བ་དེ་ཉིད་ནི་དོན་མེད་ཀྱི་སྒོ་ནས་བཟོད་པར་བྱེད་པ་ཡིན་ན། ཐར་པ་མྱ་ངན་ལས་འདས་པའི་གོ་འཕང་ཐོབ་པའི་དོན་དུ་བདག་ནི་བྱང་ཆུབ་སེམས་དཔའི་སེམས་བསྐྱེད་ཀྱི་བསླབ་པ་ཉམས་སུ་ལེན་པའི་གནས་སྐབས་ན་སྡུག་བསྔལ་བྱུང་བ་ལ་ཅིའི་ཕྱིར་ན་སྡར་ཏེ་སྡར་མི་འོས་ཞེས་བྱ་བའོ། །

གོམས་ན་སླ་བར་མི་འགྱུར་བའི། །དངོས་དེ་གང་ཡང་ཡོད་མ་ཡིན། །དེ་བས་གནོད་པ་ཆུང་གོམས་པས། །གནོད་པ་ཆེན་པོ་བཟོད་པར་བྱོས། །ཞེས་པ་ནི། རང་ཉིད་སྡུག་བསྔལ་གྱིས་དཀའ་ངལ་ཤིན་ཏུ་ཆེན་པོ་མྱོང་བས་བཟོད་ནུས་པ་མ་ཡིན་སྙམ་ན། སྡུག་བསྔལ་བཟོད་ནུས་པ་གོམས་དགོས་པ་དང༌། གོམས་སོང་ན་སླ་བར་མི་འགྱུར་བའི་དངོས་པོ་དེ་གང་ཡང་ཡོད་པ་མ་ཡིན། རྒྱུ་མཚན་དེ་ལྟ་བས་ན་ཐོག་མར་བློ་སྦྱོང་བའི་གནས་སྐབས་ན་བྱང་སེམས་ལས་དང་པོ་པས་གནོད་པ་ཆུང་ངུ་དེ་རྣམས་ལ་བཟོད་པ་སྒོམ་ནས་གོམས་པར་བྱེད་པས། ཕྱིས་རིམ་གྱིས་གནོད་པ་ཆེན་པོའི་རིགས་དེ་རྣམས་བཟོད་པ་སྒོམ་ནུས་པར་འགྱུར་བ་ཡིན་པས་ཚུལ་དེ་ལྟར་དུ་བྱོས་ཤིག་ཅེས་པའོ། །

སྦྲུལ་དང་ཤ་སྦྲང་དག་དང་ནི། །བཀྲེས་སྐོམ་ལ་སོགས་ཚོར་བ་དང༌། །གཡན་པ་ལ་སོགས་བཅས་པ་ཡི། །དོན་མེད་སྡུག་བསྔལ་ཅིས་མ་མཐོང་། །ཞེས་པ་ནི། འོ་ན་གནོད་པ་ཆུང་ངུ་ལ་གོམས་པར་བྱ་བའི་གནོད་པ་དེ་དག་གང་ཞེ་ན། དེ་ཡང་སྦྲུལ་གྱིས་རྨུགས་པ་དང་། ཤ་སྦྲང་ངམ་དུག་སྦྲང་གིས་རྨུགས་པ་ལྟ་བུ་དག་དང་ནི། ཅུང་ཟད་ཟས་མེད་པའི་བཀྲེས་པ་དང་། ལྟུང་བ་མེད་པའི་སྐོམ་པ་ལ་སོགས་པའི་ཚོར་བ་སྡུག་བསྔལ་དང༌། གཡན་པ་དང་ལ་སོགས་པ་སྟེ་ཟ་ཕྲུགས་དང་འདྲེ་ཤིག་དང་ལྗི་བ་སོགས་ཀྱིས་སོ་བརྒྱབ་པ་ལྟ་བུ་དང་བཅས་པ་ཡི་དོན་མེད་པའི་སྡུག་བསྔལ་ཙག་ཙིག་གི་རང་བཞིན་རྒྱུན་དུ་བཟོད་དགོས་པ་སྟེ་ཅིའི་ཕྱིར་ན་མ་མཐོང་སྟེ་མཐོང་བ་ཡིན་པས་དེ་དག་ལ་གོམས་པར་བྱ་ཞེས་པའོ། །

ཚ་གྲང་ཆར་དང་རླུང་སོགས་དང་། །ནད་དང་འཆིང་དང་བརྡེག་སོགས་ལ། །བདག་གིས་བཟེ་རེ་མི་བྱ་སྟེ། །དེ་ལྟར་བྱས་ན་གནོད་པ་འཕེལ། །ཞེས་པ་ནི། དབྱར་གྱི་ཚ་བ། དགུན་གྱི་གྲང་བ། ཆར་དྲག་པོ་དང་རླུང་ཚུབས་ཆེན་པོ་སོགས་བྱུང་པ་དང༌། ཡང་རླུང་མཁྲིས་བད་ཀན་ཆམས་རིམས་ལྟ་བུའི་ནད་དང༌། རྒྱལ་པོ་སོགས་ཀྱིས་ལྕགས་སྒྲོག་དང་ཐག་སྒྲོག་སོགས་ཀྱིས་འཆིང་བ་དང༌། གཞན་གནོད་བྱེད་སོགས་ཀྱིས་རྡོ་དང་དབྱུག་པས་བརྡེག་པ་སོགས་བྱུང་ན་དེ་རྣམས་ལ་བདག་གིས་དང་དུ་བླངས་ནས་བཟོད་པ་བསྒོམ་པར་བྱ་བ་ལས། བདག་གིས་དེ་བཟོད་མི་ནུས་པའི་བཟེ་རེ་ཞེས་དང་དུ་མི་ལེན་པ་དེ་འདྲ་ནི་མི་བྱ་སྟེ། དེ་ལྟར་གནོད་པ་ཆུང་ཆུང་ལ་མ་བཟོད་པར་གནོད་ལན་སྤྲོད་པ་སོགས་བྱེད་ན། གནོད་པའི་ཚོར་བ་དེ་གོང་ནས་གོང་དུ་འཕེལ་ཏེ་གང་ཡང་བཟོད་མི་ནུས་པར་འབྱུང་ཞེས་པའོ། །

ལ་ལ་བདག་གི་ཁྲག་མཐོང་ན། །དཔའ་བརྟན་ལྷག་པར་སྐྱེ་འགྱུར་ཡོད། །ལ་ལ་གཞན་གྱི་ཁྲག་མཐོང་ན། །བོག་ཅིང་བརྒྱལ་བར་འགྱུར་བ་ཡོད། །ཞེས་དཔེའི་དབང་དུ་བྱས་ན་ཡང་། གང་ཟག་དཔའ་བོའི་རིགས་ལ་ལ་དགྲ་དང་འཐབ་པའི་གཡུལ་ས་ན་རང་ཉིད་དགྲ་བོའི་མཚོན་གྱིས་རྨས་ཏེ་བདག་རང་གི་ཁྲག་སོགས་འཛགས་པ་མཐོང་བ་ཡིན་ན། སེམས་ལ་དཔའ་བརྟན་ཏེ་དཔའ་ངར་ལྷག་པ་ཉིད་དུ་སྐྱེ་བར་འགྱུར་བ་དེ་འདྲའང་འགའ་རེ་ཡོད་ལ། ཡང་གང་ཟག་ལ་ལ་རང་ལ་རྨས་མ་བྱུང་བ་མ་ཟད་གཞན་གྱི་རྨ་སོགས་ཀྱི་ཁྲག་ཅུང་ཟད་དགྲའི་གཡུལ་དུ་མཐོང་བ་ཡིན་ན་རང་ཉིད་དེས་མནོང་ཤིང་བོག་ཅིང་བརྒྱལ་བར་འགྱུར་བ་སྟེ་དབང་པོ་ཤོར་བའམ་འགྱེལ་བར་འགྱུར་བ་དེ་འདྲ་ཡང་ཡོད་ཅེས་པའོ། །

དེ་ནི་སེམས་ཀྱི་ངང་བརྟན་དང་། །སྡར་མའི་ཚུལ་ལས་གྱུར་པ་ཡིན། །དེ་བས་གནོད་པ་ཁྱད་བསད་ཅིང་། །སྡུག་བསྔལ་རྣམས་ཀྱིས་མི་ཚུགས་བྱོས། །ཞེས་པ་ནི། དེ་དག་ལས་སྔོན་མ་ལྟ་བུ་ནི་སེམས་ཀྱི་ངང་བརྟན་པ་སྟེ་དཔའ་བོ་སྙིང་སྟོབས་ཆེ་བ་དེ་འདྲའི་རང་བཞིན་ལ་བརྟེན་པ་དང་གོམས་པར་གྱུར་པ་དང༌། ཕྱི་མ་ནི་དཔའ་མེད་པ་སྡར་མའི་སྤྱོད་ཚུལ་གོམས་པ་ལ་བརྟེན་ནས་བྱུང་བར་གྱུར་པ་ཡིན། རྒྱུ་མཚན་དེ་ལྟ་བས་ན་ད་ལྟ་བྱང་ཆུབ་སེམས་དཔས་སེམས་བསྐྱེད་ཀྱི་སྡོམ་པའི་བསླབ་བྱ་ཉམས་སུ་ལེན་པའི་གནས་སྐབས་ན་གནོད་པ་བཀྲེས་སྐོམ་གྲང་དྲོ་ལ་སོགས་པ་གང་དང་གང་བྱུང་བ་དེ་དག་རིམ་པ་བཞིན་དུ་ཁྱད་དུ་གསད་ཅིང་། སྡུག་བསྔལ་དེ་དག་རྣམས་ཀྱིས་རང་ཉིད་བྱང་ཆུབ་ཀྱི་ལམ་སྒྲུབ་པ་ལ་བར་དུ་གཅོད་པའི་སྒོ་ནས་ཕྱིར་ལྡོག་པར་བྱ་བ་ལྟ་བུ་དེ་འདྲའི་སྒོ་ནས་མི་ཚུགས་པ་སྟེ་སྡུག་བསྔལ་གྱིས་གནོད་པ་བྱ་མི་ནུས་པའི་རང་བཞིན་ལ་ཡང་ནས་ཡང་དུ་གོམས་པར་བྱོས་ཤིག་ཅེས་པའོ། །

མཁས་པས་སྡུག་བསྔལ་བྱུང་ཡང་ནི། །སེམས་ཀྱི་རབ་དང་རྙོག་མི་བྱ། །ཉོན་མོངས་རྣམས་དང་གཡུལ་འགྱེད་ལ། །གཡུལ་འགྱེད་ཚེ་ན་གནོད་པ་མང་། །ཞེས་པ་ནི། ལམ་ཉམས་སུ་ལེན་པ་ལ་མཁས་པའི་གང་ཟག་བྱང་ཆུབ་སེམས་དཔའ་དེ་དག་རྣམས་ཀྱིས་ནི་གནས་སྐབས་ཙག་ཙིག་གིས་རང་ལ་གང་དང་གང་། ཅི་དང་ཅི་འདྲ་ཞིག་བྱུང་ཡང་ནི། རང་གི་སེམས་ཀྱི་རབ་ཏུ་དང་བ་སྟེ་དགའ་བ་དང་སྤྲོ་བའི་ཡིད་དེ་ཉིད་ཡིད་མི་བདེ་བའམ་ཁོང་ཁྲོ་ལྟ་བུས་རྣམ་པ་ཀུན་ཏུ་རྙོག་པའམ་བསླད་པར་མི་བྱ། དེ་ཡང་ཐ་མལ་པའི་དགྲ་བོ་དང་འཐབ་སྟེ་གཡུལ་ངོ་ན་ཞུགས་པ་ཡིན་ན་དེང་དུས་མི་བསད་པ་དང་ཤི་བ་དང་རྨས་པ་སོགས་ཀྱི་གནས་ཚུལ་མང་པོ་འོང་ཡང་། དེ་དག་ཐམས་ཅད་རྩིས་མེད་དུ་བཏང་ནས་གཡུལ་འགྱེད་པར་བྱེད་པ་དེ་བཞིན་དུ། ད་ལྟ་བྱང་ཆུབ་ཀྱི་ལམ་སྒྲུབ་པའི་ཚེ་ན་ཁོང་ཁྲོ་སོགས་ཉོན་མོངས་པ་རྣམས་དང་། དེའི་གཉེན་པོ་བཟོད་པ་གཉིས་པོ་སྤང་གཉེན་གཡུལ་འགྱེད་པར་བྱེད་པའི་སྐབས་ཡིན་པ་ལ། དེ་འདྲའི་སྤང་བྱ་དང་གཉེན་པོ་གཉིས་གཡུལ་འགྱེད་པར་བྱེད་པའི་ཚེ་ན་རང་ལ་གནོད་པ་ནི་མང་བའི་རང་བཞིན་ཡིན་པ་སྟེ། སྐྱེ་བ་སྔོན་མར་ལས་ངན་བསགས་པའི་འབྲས་བུ་དེ་དག་ཐམས་ཅད་ཀྱང་ད་ལྟ་ཆོས་གནད་དུ་འཁེལ་བ་བྱུང་ན། དེ་བསླངས་ནས་མྱུར་དུ་བྱང་བར་འགྱུར་བའི་རྒྱུ་མཚན་གྱི་སྒོ་ནས་གནོད་པ་མང་པོ་འབྱུང་སྲིད་ཅེས་པའོ། །

སྡུག་བསྔལ་ཐམས་ཅད་ཁྱད་བསད་ནས། །ཞེ་སྡང་ལ་སོགས་དགྲ་འཇོམས་པ། །དེ་དག་རྒྱལ་བྱེད་དཔའ་བོ་སྟེ། །ལྷག་མ་རོ་ལ་གསོད་པའོ། །ཞེས་པ་ནི། འཁྱག་ལྟོགས་བཀྲེས་སྐོམ་ན་ཚ་ཟུག་གཟེར་ལ་སོགས་པའི་སྡུག་བསྔལ་ཐམས་ཅད་བཟོད་པ་བསྒོམས་ཏེ་ཁྱད་དུ་བསད་ནས་ཞེ་སྡང་དང་ཕྲག་དོག་འགྲན་སེམས་ང་རྒྱལ་སོགས་ཉོན་མོངས་པའི་དགྲ་བོ་དེ་རྣམས་འཇོམས་ནུས་པ་དེ་དག་ནི་མི་མཐུན་པའི་ཕྱོགས་སྤང་བྱ་ཉོན་མོངས་ལས་རྒྱལ་བར་བྱེད་པ་ཡིན་པས་དཔའ་བོ་གཟི་བརྗིད་ཅན་སྟོབས་དང་ལྡན་པ་ཡིན་པ་སྟེ། དེ་ལས་གཞན་ལྷག་མ་མི་གསོད་པ་དང་རྟ་འཕྲོག་པ་ལ་སོགས་པའི་འཇིག་རྟེན་པས་དཔའ་བོ་ཞེས་བཤད་པ་དེ་དག་ཐམས་ཅད་ནི་རོ་ལ་གསོད་པ་དང་འདྲ་སྟེ། འཆི་བདག་གཤིན་རྗེས་གསོད་རྒྱུའམ་བསད་ཟིན་པ་ལྟ་བུ་ཡིན་པ་ལ། དེ་ལ་དཔའ་ན་དཔའ་བོ་ཐབས་རྡུགས་ཡིན་པས་རོ་ལ་གསོད་པ་ལྟ་བུའོ། །

གཞན་ཡང་སྡུག་བསྔལ་ཡོན་ཏན་ནི། །སྐྱོ་བས་དྲེགས་པ་སེལ་བར་བྱེད། །འཁོར་བ་པ་ལ་སྙིང་རྗེ་སྐྱེ། །སྡིག་ལ་འཛེམ་ཞིང་དགེ་ལ་དགའ། །ཞེས་པ་ནི། གོང་དུ་བཤད་པ་ལས་གཞན་ཡང་སྡུག་བསྔལ་བྱུང་ན་སྡུག་བསྔལ་ལ་ཡོན་ཏན་ཡོད་དེ། རང་གིས་དམ་པའི་ཆོས་ཚུལ་བཞིན་དུ་ཉམས་སུ་ལེན་པའི་སྐབས་ན་ནང་གི་ནད་དང་བཀྲེས་སྐོམ་ལ་སོགས་པ། ཕྱིའི་གཞན་གྱི་རྡུང་རྡེག་དང་དམའ་འབེབས་ལ་སོགས་པའི་སྡུག་བསྔལ་ཅུང་ཟད་བྱུང་ན། དེ་འཁོར་བའི་ཆོས་སམ་དེའི་མཚན་ཉིད་ཡིན་པས་སེམས་སྐྱོ་བར་འགྱུར། སེམས་སྐྱོ་བ་བྱུང་ན་དྲེགས་པའམ་ང་རྒྱལ་དེ་ཉིད་བསལ་བའམ་སྤོང་བར་བྱེད་དེ། ང་རྒྱལ་ཡོད་ན་རང་རྒྱུད་ལ་ཡོན་ཏན་སྐྱེ་བའི་གེགས་སུ་འགྱུར་བ་ཡིན་པས་ང་རྒྱལ་ཡང་སྤོང་ནུས་པར་འགྱུར་བ་དང་། དེར་མ་ཟད་རང་ལ་ཅུང་ཟད་སྡུག་བསྔལ་འབྱུང་བ་ན་གཞན་ལ་ཡང་སྡུག་བསྔལ་ག་འདྲ་ཡོད་མེད་ཤེས་པ་ཡིན་པས་འཁོར་བ་པའི་སེམས་ཅན་སྡུག་བསྔལ་དང་ལྡན་པ་གཞན་རྣམས་ལ་སྡུག་བསྔལ་དེ་ལས་ཐར་འདོད་ཀྱི་སྙིང་རྗེའི་བློ་ཡང་སྐྱེ་བར་འགྱུར་བ་དང་། ཡང་སྡུག་བསྔལ་དེ་སྔོན་སྡིག་པ་བསགས་པའི་འབྲས་བུ་ཡིན་པ་ངོས་ཟིན་ནས། ད་ཕྱིན་ཆད་སྲོག་གཅོད་པ་ལ་སོགས་པའི་སྡིག་པ་མི་དགེ་བའི་ལས་ཐམས་ཅད་ལ་ཡང་རང་གིས་འཛེམ་ཤིང་གཞན་ལ་ཡང་སྤང་དུ་བཅུག་པ་དང་། དེ་བཞིན་དུ་སྡིག་པ་སྤོང་བར་བྱེད་པའི་གཉེན་པོ་ནི་དགེ་བ་ཡིན་པར་ངོས་ཟིན་ནས། ཐོས་བསམ་སྒོམ་གསུམ་མམ་ཕར་ཕྱིན་དྲུག་ལ་སོགས་པའི་དགེ་བའི་ལས་ཀྱི་ལམ་ཉམས་སུ་ལེན་པ་ལ་ཤིན་ཏུ་དགའ་ཞིང་སྤྲོ་བར་འགྱུར་བ་དེ་འདྲའི་ཡོན་ཏན་ཡོད་པ་ཡིན་གསུངས།

གཉིས་པ་ཆོས་ལ་ངེས་པར་སེམས་པས་བཟོད་པ་སྒོམ་པ་ནི། ། མཁྲིས་པ་ལ་སོགས་སྡུག་བསྔལ་གྱི། །འབྱུང་གནས་ཆེ་ལ་མི་ཁྲོ་བར། །སེམས་ཡོད་རྣམས་ལ་ཅི་སྟེ་ཁྲོ། །ཞེས་པ་ནི། མཁྲིས་པ་དང་བད་ཀན་དང་རླུང་ལ་སོགས་པའི་སྡུག་བསྔལ་གྱི་འབྱུང་གནས་ཤིན་ཏུ་ཆེན་པོ་དེ་རྣམས་ལ་ནི་མི་ཁྲོ་བར་སེམས་ཡོད་པའི་གནོད་བྱེད་དགྲ་བོ་དེ་རྣམས་ལ་ནི་ཅི་སྟེ་ན་ཁྲོ། 

དེ་དག་ཀུན་ཀྱང་རྐྱེན་གྱིས་བསྐུལ། །དཔེར་ན་མི་འདོད་བཞིན་དུ་ཡང་། །ནད་འདི་འབྱུང་བར་འགྱུར་བ་ལྟར། །དེ་བཞིན་མི་འདོད་བཞིན་དུ་ཡང་། །ནན་གྱིས་ཉོན་མོངས་འབྱུང་བར་འགྱུར། །ཞེས་པ་ནི། སེམས་མེད་ཀྱི་རླུང་མཁྲིས་བད་ཀན་གྱི་ནད་དང་། སེམས་ཡོད་ཀྱི་དགྲ་བོ་དེ་དག་ཀུན་ཀྱང་རྐྱེན་སྣ་ཚོགས་པས་བསྐུལ་བ་ཡིན་པ་ལ་ནི་ཁྱད་པར་མེད་དེ། དཔེར་ན།སེམས་ཅན་རྣམས་ལ་མི་འདོད་བཞིན་དུ་ཡང་མཁྲིས་པ་དང་བད་ཀན་སོགས་ནད་དེ་དག་ནི་རྒྱུ་རྐྱེན་ཚོགས་པའི་སྐབས་ན་རང་དགར་འབྱུང་བར་འགྱུར་བའམ་ན་བར་འགྱུར་བ་ལྟར།དཔེ་དེ་བཞིན་དུ་གནོད་བྱེད་ཀྱི་དགྲ་ལ་ཡང་རང་གི་བསམ་པ་ལ་ཁོང་ཁྲོ་ཟ་བ་ཐོག་མར་མི་འདོད་བཞིན་དུ་ཡང་། ནན་གྱིས་གློ་བུར་གྱི་རྐྱེན་ཚོགས་པའི་སྐབས་ན་ཁོང་ཁྲོ་བ་ལ་སོགས་པའི་ཉོན་མོངས་པ་དེ་དག་འབྱུང་བར་འགྱུར་བ་ཡིན་པའི་ཕྱིར། གལ་ཏེ་ནད་ལ་གནོད་པར་བྱ་བའི་བསམ་པ་མེད་ལ། དགྲ་ལ་གནོད་པར་བྱ་བའི་བསམ་པ་ཡོད་པས་ན་ནད་དང་དགྲ་གཉིས་མི་མཚུངས་སོ་སྙམ་དུ་སེམས་ན། 

དེ་ཡང་མ་ཡིན་ཏེ། ཁྲོ་བར་བྱ་ཞེས་མ་བསམས་ཀྱང༌། །སྐྱེ་བོ་རྣམས་ནི་གྱི་ནར་ཁྲོ། །བསྐྱེད་པར་བྱ་ཞེས་མ་བསམས་ཀྱང་། །ཁྲོ་བ་དེ་བཞིན་སྐྱེ་བོར་འགྱུར། །ཞེས་པ་ནི། དང་པོ་ཉིད་ནས་དགྲ་བོ་དེ་ཉིད་ཀྱིས་ཀྱང་གང་ཟག་འདི་ལ་ཁོང་ཁྲོ་བར་བྱས་ནས་རྡུང་རྡེག་སོགས་འདི་ལྟ་བུ་བྱའོ་ཞེས་པའི་བསམ་པ་མེད་ཅིང་མ་བསམས་ཀྱང༌། སྐྱེ་བོ་རྣམས་ནི་གློ་བུར་གྱི་རྐྱེན་གྱི་ནར་བ་སྟེ་དེ་ག་ཙམ་གྱིས་ཡུལ་དེའི་ཚིག་གིས་བརྗོད་སྟངས་དང་ལུས་ཀྱི་སྤྱོད་ལམ་ཕྲན་ཚེགས་ལ་བརྟེན་པ་སོགས་ཀྱི་རྐྱེན་གྱི་ན་བ་ལ་བརྟེན་ནས་ཁོང་ཁྲོ་དེ་ཉིད་སྐྱེ་བར་འགྱུར་ལ། རྐྱེན་དེ་དག་ཐམས་ཅད་ཀྱིས་ཀྱང་གང་ཟག་འདིའི་རྒྱུད་ལ་ཁོང་ཁྲོ་བའམ་ཞེ་སྡང་འདི་ལྟ་བུ་ཞིག་བསྐྱེད་པར་བྱ་ཞེས་མ་བསམས་ཀྱང་། རྐྱེན་ཚོགས་པའི་སྐབས་ན་གང་ཟག་གི་རྒྱུད་ལ་ཁོང་ཁྲོ་བ་དེའང་དེ་བཞིན་དུ་དབང་མེད་ཀྱི་སྒོ་ནས་སྐྱེ་བར་འགྱུར་བ་ཡིན་ཞེས་པའོ། །

ཉེས་པ་ཇི་སྙེད་ཐམས་ཅད་དང་། །སྡིག་པ་རྣམ་པ་སྣ་ཚོགས་པ། །དེ་ཀུན་རྐྱེན་གྱི་སྟོབས་ལས་བྱུང་། །རང་དབང་ཡོད་པ་མ་ཡིན་ནོ། །ཞེས་པ་ནི།མདོར་ན་ཞེ་སྡང་སོགས་ཉེས་པ་ཇི་སྙེད་ཅིག་ཡོད་པ་དེ་དག་ཐམས་ཅད་དང་། དེས་ཀུན་ནས་བསླངས་པའི་སྲོག་གཅོད་པ་དང་མ་བྱིན་ལེན་པ་ལ་སོགས་པའི་སྡིག་པ་རྣམ་པ་སྣ་ཚོགས་པ་དེ་དག་ཀུན་ཀྱང་རང་རང་གི་རྒྱུ་རྐྱེན་ཚོགས་པ་ཉིད་ཀྱི་སྟོབས་ལ་བརྟེན་ནས་བྱུང་པ་ཡིན་གྱི། རྒྱུ་རྐྱེན་མེད་པ་ལ་རང་དགར་བསམ་བཞིན་དུ་རང་དབང་གི་སྒོ་ནས་ནི་འབྱུང་བ་ཡོད་པ་མ་ཡིན་ནོ། །

རྐྱེན་རྣམས་ཚོགས་པ་དེ་དག་ཀྱང་། །བསྐྱེད་པར་བྱ་ཞེས་སེམས་པ་མེད། །དེས་བསྐྱེད་དེ་ཡང་བདག་བསྐྱེད་ཅེས། །སེམས་པ་ཡོད་པ་མ་ཡིན་ནོ། །ཁོང་ཁྲོ་སོགས་སྐྱེ་བའི་རྒྱུ་དང༌། རྐྱེན་ཡུལ་དང༌། དབང་པོ་ཤེས་པ་གསུམ་ལྟ་བུ་ཚོགས་པ་དེ་དག་གིས་ཀྱང་གང་ཟག་འདི་དང་འདིའི་རྒྱུད་ལ་ཁོང་ཁྲོ་འདི་དང་འདི་ལྟ་བུ་ཞིག་བསྐྱེད་པར་བྱ་ཞེས་སེམས་པའམ་བསམ་པ་མེད་ལ། ཡང་རྒྱུ་དང་རྐྱེན་ཚོགས་པའམ་ཡུལ་དབང་ཤེས་གསུམ་ལྟ་བུ་ཁོང་ཁྲོ་སྐྱེད་བྱེད་ཀྱི་རྐྱེན་ཚོགས་པ་དེས་བསྐྱེད་པའི་ཞེ་སྡང་ངམ་ཁོང་ཁྲོ་དེ་ལ་ཡང་བདག་ནི་སྐྱེད་བྱེད་ཀྱི་རྐྱེན་ཚོགས་པ་དེས་བསྐྱེད་པ་ཡིན་ནོ་ཞེས་དེ་འདྲ་ཡང་སེམས་པ་ཡོད་པ་མ་ཡིན་ནོ། །མདོར་ན་བྱེད་པ་པོ་རང་དབང་ཅན་ཞེས་བྱ་བ་ནི་འགའ་ཡང་ཡོད་པ་མ་ཡིན་པ། ཐམས་ཅད་རྒྱུ་དང་རྐྱེན་ལ་བརྟེན་ནས་བྱུང་བ་ཡིན་གསུངས། དེ་ལ་གལ་ཏེ་གནོད་སེམས་སོགས་དགྲ་བོའི་རྒྱུད་ལ་སྐྱེད་པར་བྱེད་པ་ལ། མུ་སྟེགས་གྲངས་ཅན་པ་སོགས་ཀྱིས་འདོད་པའི་གཙོ་བོ་ཞེས་བྱ་བ་རྟག་པ་ཡིན་པ། བྱེད་པ་པོ་ཡིན་པ། ཟ་བ་པོ་མ་ཡིན་པ། ཡོན་ཏན་གསུམ་དང་ལྡན་པ། རྐྱང་སྐུམ་གྱི་བྱ་བ་དང་བཅས་པ། བེམས་པོ་ཡིན་པར་འདོད་པ་དང༌། ཡང་བདག་ཤེས་རིག་གི་སྐྱེས་བུ་ཞེས་བྱ་བ་རྟག་པ་ཡིན་པ། བྱེད་པ་པོ་མ་ཡིན་པ། ཟ་བ་པོ་ཡིན་པ། ཡོན་ཏན་གསུམ་དང་མི་ལྡན་པ། རྐྱང་སྐུམ་གྱི་བྱ་བ་མེད་པ། ངོ་བོ་མ་སྐྱེས་པར་འདོད་པ་དང་། རིག་པ་ཅན་པ་རྣམས་ཀྱིས་བདག་ཤེས་པ་དང་མི་ལྡན་པར་བེམས་པོ་སྟོང་པ་ཡིན་པར་འདོད་པ་སོགས་རང་དབང་ཅན་དེ་འདྲ་ཡོད་པ་མ་ཡིན་ནམ་ཞེ་ན། 

དེ་ལ་དཔྱད་དེ། གཙོ་བོ་ཞེས་བྱར་གང་འདོད་དང༌། །བདག་ཅེས་བརྟགས་པ་གང་ཡིན་པ། །དེ་ཉིད་བདག་ནི་འབྱུང་བྱ་ཞེས། །ཆེད་དུ་བསམས་ཤིང་འབྱུང་བ་མེད། །ཅེས་པ་ནི། གྲངས་ཅན་པ་རྣམས་ཀྱིས་གཙོ་བོ་ཞེས་བྱ་བ་ཁྱད་ཆོས་ལྔ་ལྡན་གྱི་རང་བཞིན་གང་ཞིག་འདོད་པ་དེ་དང་། ཡང་བདག་ཤེས་རིག་གི་སྐྱེས་བུ་ཁྱད་ཆོས་ལྔ་ལྡན་གྱི་རང་བཞིན་དུ་སྒྲོ་བཏགས་པ་གང་ཡིན་པ་དེ་དག་ཉིད་ལ། རང་ཉིད་དང་པོ་མ་སྐྱེས་པའི་སྔོན་རོལ་དུ་བདག་ནི་གཞན་ལ་གནོད་པ་བྱ་བའི་ཕྱིར་དུ་འབྱུང་བར་བྱའོ་ཞེསཆེད་དུ་བསམས་ཤིང་འབྱུང་བ་ནི་མེད་དེ། མ་སྐྱེས་པ་ཡིན་པའི་ཕྱིར། དཔེར་ན། མོ་གཤམ་གྱི་བུ་བཞིན་ནོ། །སྐྱེས་པར་འདོད་ན་ནི་རྟག་གཅིག་རང་དབང་ཅན་ཡིན་པ་ཉམས་སོ། །

མ་སྐྱེས་པར་ནི་དེ་མེད་ན། །དེ་ཚེ་སྐྱེ་བར་འདོད་པ་གང་། །ཡུལ་ལ་རྟག་ཏུ་གཡེང་འགྱུར་བས། །འགག་པར་འགྱུར་བའང་མ་ཡིན་ནོ། །ཞེས་པ་ནི། གལ་ཏེ་གཙོ་བོ་དང་བདག་ཤེས་རིག་གི་སྐྱེས་བུ་དེ་དག་རང་གི་ངོ་བོ་མ་སྐྱེས་པ་ཡིན་ན་ནི། གཙོ་བོ་དང་བདག་དེ་དག་མེད་པར་འགྱུར་ཏེ། མ་སྐྱེས་པ་ཡིན་པའི་ཕྱིར། དུས་དེའི་ཚེ་ན་གནོད་སེམས་ལ་སོགས་པ་དགྲ་བོའི་རྒྱུད་ལ་དེ་སྐྱེ་བར་འདོད་པ་དེའང་གང་ཞིག་ཡིན་ཏེ་དེ་ནི་མེད་དོ། །ཡང་གྲངས་ཅན་པས་འདོད་པའི་བདག་ཤེས་རིག་གི་སྐྱེས་བུ་དེའང་རྟག་པ་ཡིན་པར་འདོད་པས། གཙོ་བོས་སྤྲུལ་པའི་ཡུལ་སྒྲ་ལྟ་བུའི་དེ་ཙམ་ལྔ་ལ་ཡང་རྟག་ཏུ་གཡེང་བ་ཉིད་དུ་ཐལ་བར་འགྱུར་བས། དེ་ཁོ་ན་འཛིན་པ་ལས་དུས་ནམ་དུ་ཡང་སྒྲ་འཛིན་ཀྱི་ཤེས་པ་ལྟ་བུ་དེ་འགག་པར་འགྱུར་བའང་མ་ཡིན་ནོ། །

ཅི་སྟེ་བདག་དེ་རྟག་ན་ནི། །མཁའ་བཞིན་བྱེད་པ་མེད་པར་མངོན། །རྐྱེན་རྣམས་གཞན་དང་ཕྲད་ན་ཡང་། །འགྱུར་བ་མེད་པ་ཅི་བྱར་ཡོད། །ཅེས་པ་ནི། རིག་པ་ཅན་པ་རྣམས་ཀྱིས་འདོད་པ་ཅི་སྟེ་བདག་སེམས་པ་མེད་པའི་བདག་ཉིད་དེ་རྟག་པའི་རང་བཞིན་ཡིན་པར་འདོད་ན་ནི། ནམ་མཁའ་སྟོང་པ་ཇི་ལྟ་བ་བཞིན་དུ་གནོད་སེམས་ལ་སོགས་པ་སྐྱེད་པར་བྱེད་པའི་བྱེད་པ་གང་ཡང་མེད་པར་གྱུར་པ་མངོན་ཏེ། ངོ་བོ་བེམས་པོ་འམ་སྟོང་པ། སེམས་པ་མེད་པ། རྟག་པ་ཡིན་པ་དེ་འདྲ་འདོད་པའི་ཕྱིར་རོ། །སྐྱོན་མེད་དེ། ངོ་བོ་བདག་རྟག་པ་ཡིན་ཀྱང་རྐྱེན་སེམས་པ་སོགས་དང་འཕྲད་པས་གནོད་སེམས་སོགས་སྐྱེད་པའི་བྱ་བ་བྱེད་པ་ལ་འགལ་བ་མེད་ཅེས་སྙམ་ན། དེ་ཡང་སེམས་པ་ལ་སོགས་པ་རྐྱེན་དེ་དག་ནི་མི་རྟག་པའི་རང་བཞིན་ཡིན་པས་དེ་དང་བདག་གཉིས་འཕྲད་པའི་སྐབས་ན་ཡང་། བདག་རང་གི་ངོ་བོ་རྟག་པ་འགྱུར་བ་མེད་པ་དེ་ལ་དོན་བྱེད་པའི་ཁྱད་པར་གསར་པ་ཅི་ཞིག་བྱར་ཡོད་དེ་བྱར་མེད་ལ། 

བྱེད་པའི་ཚེ་ཡང་སྔོན་བཞིན་ན། །བྱེད་པས་དེ་ལ་ཅི་ཞིག་བྱས། །དེ་ཡི་བྱེད་པ་འདི་ཡིན་ཞེས། །འབྲེལ་བར་འགྱུར་བ་གང་ཞིག་ཡོད། །ཅེས་པ་ནི། རྐྱེན་སེམས་ཅན་གྱི་སེམས་པ་སོགས་ཀྱིས་བདག་དེ་ལ་ཕན་འདོགས་པར་བྱེད་པའི་ཚེ་ན་ཡང་། བདག་རང་གི་ངོ་བོ་ནི་སྔོན་བཞིན་དུ་འགྱུར་བ་མེད་པ་རྟག་པའི་རང་བཞིན་ཡིན་ན། རྐྱེན་སེམས་པ་ལྟ་བུས་བྱེད་པས་བདག་རྟག་པ་དེ་ལ་སྔོན་མེད་ཀྱི་ཁྱད་པར་གསར་པའམ་ཁྱད་ཆོས་གསར་པ་ཅི་ཞིག་བྱས་ཏེ་བྱེད་དུ་མི་རུང་ལ། གལ་ཏེ་བྱས་ན་བདག་རྟག་པ་ཡིན་པ་ཉམས་སོ། །རྒྱུ་མཚན་དེས་ན་རྐྱེན་སེམས་པ་སོགས་ཀྱིས་ཕན་བཏགས་པས་བདག་དེ་ཡི་བྱེད་པ་འདི་ཡིན་ནོ་ཞེས་པའི་སྒོ་ནས་ཕན་གདགས་བྱ་འདོགས་བྱེད་ཀྱི་འབྲེལ་བར་འགྱུར་བ་དེའང་གང་ཞིག་ཡོད་དེ་མེད་དེ། བདག་རྟག་པ་ལ་དེ་འགལ་བ་ཡིན་པའི་ཕྱིར་རོ། །

དེ་ལྟར་ཐམས་ཅད་གཞན་གྱི་དབང་། །དེ་ཡི་དབང་གིས་དེ་དབང་མེད། །དེ་ལྟར་ཤེས་ནས་སྤྲུལ་ལྟ་བུའི། །དངོས་པོ་ཀུན་ལ་ཁྲོ་མི་འགྱུར། །ཞེས་པ་ནི། གོང་དུ་བཤད་པ་དེ་ལྟར་ན་གནོད་བྱེད་ཀྱི་དགྲ་ལ་སོགས་པའི་གནོད་བྱེད་དང་གནོད་སེམས་དེ་དག་ཐམས་ཅད་ནི་རང་ལ་རང་དབང་མེད་པར་རྐྱེན་གཞན་གྱི་དབང་གི་སྒོ་ནས་འབྱུང་བ་ཡིན་པ་ལ། རྐྱེན་དེ་རྣམས་ཀྱང་སྔ་མ་སྔ་མ་དེའི་དབང་གིས་ཕྱི་མ་ཕྱི་མ་དེ་དག་ལ་ཡང་རང་དབང་མེད་པའི་ཚུལ་གྱི་སྒོ་ནས་འབྱུང་བ་ཡིན་པའི་ཕྱིར། དེ་ལྟར་ཤེས་པར་བྱས་ནས་དོན་རང་གི་ངོ་བོ་ལ་གང་ཡང་མེད་བཞིན་དུ་སྣང་ཙམ་དུ་ནི་སྒྱུར་མ་དང་འདྲ་བ། རྨི་ལམ་དང་འདྲ་བ། སྤྲུལ་པ་དང་འདྲ་བ་ཡིན་པར་བརྟེན་སྤྲུལ་པ་ལྟ་བུའི་རྟེན་ཅིང་འབྲེལ་བར་འབྱུང་བའི་དངོས་པོའི་ཆོས་སྣང་ཙམ་པ་ཀུན་ལ་ཁྲོ་བྱ་དང་ཁྲོ་བྱེད་བྲལ་བ་ཡིན་པས་ན་ཁོང་ཁྲོ་བྱ་བར་མི་རིགས་སོ། །

གང་གིས་གང་ཞིག་བཟློག་བྱ་སྟེ། །བཟློག་པའང་རིགས་པ་མིན་ཞེ་ན།། དེ་ལ་བརྟེན་ནས་སྡུག་བསྔལ་རྣམས། །རྒྱུན་ཆད་འགྱུར་འདོད་མི་རིགས་མེད། །ཅེས་པ་ནི། འོ་ན་ཐམས་ཅད་སྤྲུལ་པ་ལྟ་བུ་ཡིན་པར་འདོད་ན། བཟོད་པ་སྒོམ་པ་ལྟ་བུ་གཉེན་པོ་གང་གིས་ཁོང་ཁྲོ་ལྟ་བུ་སྤང་བྱ་གང་ཞིག་བཟློག་པར་བྱ་སྟེ། བཟློག་པར་བྱ་བ་དེའང་རིགས་ཤིང་འཐད་པ་མིན་ནོ་ཞེས་ཟེར་ན། དོན་དམ་པར་ཁྲོ་བྱ་ཁྲོ་བྱེད་དམ་བཟློག་བྱ་ཟློག་བྱེད་མེད་པར་བདེན་མོད་ཀྱི། འོན་ཀྱང་ཀུན་རྫོབ་ཐམས་ཅད་དུ་སྣང་ཙམ། གསལ་ཙམ། རིག་ཙམ་དུ་སྤྲུལ་པ་ལྟ་བུའམ་རྨི་ལམ་ལྟ་བུའི་སྒོ་ནས་བཟོད་པ་སྒོམ་པ་དེ་ལ་བརྟེན་ནས་ཁོར་ཁྲོ་སྐྱེས་པའི་འབྲས་བུ་དམྱལ་བ་ལ་སོགས་པའི་སྡུག་བསྔལ་དེ་རྣམས་རྒྱུན་ཆད་པར་འགྱུར་བར་འདོད་པ་ལའང་མི་རིགས་པ་ནི་གང་ཡང་མེད་དེ། དེ་ནི་ཤིན་ཏུ་འཐད་དོ། །

དེ་བས་དགྲའམ་མཛའ་ཡང་རུང་། །མི་རིགས་བྱེད་པ་མཐོང་གྱུར་ན། །འདི་འདྲའི་རྐྱེན་ལས་གྱུར་ཏོ་ཞེས། །དེ་ལྟར་སོམས་ཏེ་བདེ་བར་མནོས། །ཞེས་པ་ནི། ཐམས་ཅད་གཞན་དབང་རྟེན་ཅིང་འབྲེལ་བར་འབྱུང་བ་ཙམ་ཡིན་པ་གོང་དུ་བཤད་པ་རྒྱུ་མཚན་དེ་ལྟ་བས་ན་གནོད་བྱེད་ཀྱི་དགྲའམ་ཕན་འདོགས་པ་པོའི་གཉེན་མཛའ་བཤེས་ལ་སོགས་པ་ཡིན་ན་ཡང་རུང་སྟེ། དོན་དུ་རང་དང་གཞན་ལ་མི་རིགས་པའམ་མི་འོས་པ་བྱེད་པ་མཐོང་བར་གྱུར་ན། དེ་ལ་ཁོང་ཁྲོ་བར་མི་བྱའོ། །དེའི་དབང་གིས་དེ་དབང་མེད། །ཅེས་གོང་དུ་བསྟན་པ་འདི་འདྲ་བའི་རྒྱུ་དང་རྐྱེན་ལ་རག་ལས་ཏེ་རྒྱུ་རྐྱེན་ཚོགས་པ་ལས་གྱུར་ཏོ། །ཞེས་གོང་དུ་བཤད་པ་དེ་ལྟར་དུ་སོམས་ཏེ་ཁོང་མི་འཁྲུགས་པར་སེམས་བདེ་བ་ཉིད་དུ་སྟེ་ཐམས་ཅད་རྟེན་ཅིང་འབྲེལ་བར་འབྱུང་བ། ངོ་བོ་རང་བཞིན་མེད་པ། རྨི་ལམ་སྒྱུ་མ་ལྟ་བུ་ཉིད་དུ་མནོས་པ་སྟེ་ཤེས་པར་གྱིས་ཤིག་ཅེས་པའི་དོན་ནོ། །

གསུམ་པ་གནོད་བྱེད་ལ་ཇི་མི་སྙམ་པར་བཟོད་པ་སྒོམ་པ་ནི། གལ་ཏེ་རང་དགས་འགྲུབ་འགྱུར་ན། །འགའ་ཡང་སྡུག་བསྔལ་མི་འདོད་པས། །ལུས་ཅན་དག་ནི་ཐམས་ཅད་ཀྱང༌། །སུ་ལའང་སྡུག་བསྔལ་འབྱུང་མི་འགྱུར། །ཞེས་པ་ནི། གལ་ཏེ་རྐྱེན་གཞན་ལ་མ་ལྟོས་པར་སེམས་ཅན་རང་རང་སོ་སོས་རང་གིས་རང་ལ་གང་དང་གང་འདོད་པའམ་རང་གིས་དགའ་བ་ཙམ་གྱིས་དོན་དེ་དག་འགྲུབ་པར་འགྱུར་བ་ཡིན་ན། སེམས་ཅན་མཆོག་དམན་བར་མ་འགའ་ཡིས་ཀྱང་རང་རང་སོ་སོ་ལ་ལུས་དང་སེམས་ལ་སྡུག་བསྔལ་འབྱུང་བ་ནི་མི་འདོད་པ་ཡིན་པས། ལུས་ཅན་ཏེ་སེམས་ཅན་དག་ནི་ཡོད་དོ་ཅོག་ཐམས་ཅད་ཀྱང་སུ་ལ་ཡང་ལུས་སེམས་ལ་སྡུག་བསྔལ་གཏན་ནས་འབྱུང་བ་མི་འགྱུར་དགོས་ན་དེ་འདྲ་ཡང་མ་ཡིན་ནོ། །

བག་མེད་པས་ནི་བདག་ལའང་བདག །ཚེར་མ་ལ་སོགས་གནོད་པ་བྱེད། །བུད་མེད་ལ་སོགས་འཐོབ་བྱའི་ཕྱིར། །རྔམ་ཞིང་ཟས་གཅོད་ལ་སོགས་བྱེད། །ཅེས་པ་ནི། སེམས་ཅན་རང་རང་སོ་སོ་སེམས་རྣམ་པར་གཡེང་སྟེ་བག་མེད་པས་རྣམ་གཡེང་དུ་གྱུར་པས་ནི་བདག་རང་ཉིད་ལ་ཡང་བདག་གི་རྐང་པ་དང་ལག་པ་ལ་ཚེར་མ་ཟུག་པ་དང༌། མེ་འོབས་སུ་རྐང་པ་འདོར་བ་དང༌། མི་འཕྲོད་པའི་ཟས་བཟའ་བ་ལ་སོགས་པའི་གནོད་པ་དུ་མ་བྱེད་ལ། ཡང་བག་མེད་པའི་གཞན་དབང་དུ་གྱུར་པ་ཁ་ཅིག་ནི་རང་ལ་དོན་དུ་གཉེར་བྱའི་བུད་མེད་དང་ནོར་རྫས་སོགས་འཐོབ་པར་བྱ་བའི་ཕྱིར་དུ་དེ་དག་ལ་ཤིན་ཏུ་རྔམ་ཞིང་ཆགས་པས་གཟིར་ཏེ་རང་གིས་རང་ལ་ཟས་གཅོད་པ་ལ་སོགས་པས་གནོད་པ་བྱེད་པ་ཡང་དུ་མ་ཡོད་དོ། །

ཁ་ཅིག་འགག་ཅིང་གཡང་སར་མཆོང་། །དུག་དང་མི་འཕྲོད་ཟ་བ་དང་། །བསོད་ནམས་མ་ཡིན་སྤྱོད་པ་ཡིས། །རང་ལ་གནོད་པ་བྱེད་པ་ཡོད། །ཅེས་པ་ནི། གང་ཟག་ཁ་ཅིག་རང་གིས་རང་ཉིད་ཐག་པ་སོགས་ཀྱིས་སྐེ་བསྡམས་ནས་འགག་ཅིང་གསོད་པར་བྱེད་པ་དེ་འདྲའང་ཡོད་པ་དང་། ཡང་ཁ་ཅིག་ནི་ཆུ་དང་མེ་དང་བྲག་དང་རི་གཟར་སོགས་ཀྱི་གཡང་ས་ལ་མཆོངས་ཏེ་རང་མེད་པར་བྱེད་པ་ཡོད་པ་དང༌། ཁ་ཅིག་ནི་དུག་དང་མི་འཕྲོད་པའི་ཟས་ངན་པ་ཟ་བར་བྱེད་པ་དང་། ཡང་ཁ་ཅིག་གིས་ནི་སྲོག་གཅོད་པ་དང༌། མ་བྱིན་པར་ལེན་པ་དང་། འདོད་ལོག་སྤྱོད་པ། རྫུན་སྨྲ་བ་སོགས་བསོད་ནམས་མ་ཡིན་པའི་ལས་ངན་པ་སྤྱོད་པའི་སྒོ་ནས་ཚེ་འདི་དང་སྐྱེ་བ་ཕྱི་མ་གཉིས་ཆར་དུ་རང་གིས་རང་ལ་གནོད་པ་བྱེད་པ་དུ་མ་ཡོད་པ་དང་། 

གང་ཚེ་ཉོན་མོངས་དབང་གྱུར་པས། །བདག་སྡུག་ཉིད་ཀྱང་གསོད་བྱེད་པ། །དེ་ཚེ་དེ་དག་གཞན་ལུས་ལ། །གནོད་མི་བྱེད་པར་ཇི་ལྟར་འགྱུར། །ཞེས་པ་ནི། དུས་གང་གི་ཚེ་གོང་དུ་བཤད་པ་ལྟར་ཉོན་མོངས་པ་འདོད་ཆགས་དང་ཁོང་ཁྲོ། ཕྲག་དོག་དང་འགྲན་སེམས། ང་རྒྱལ་ལ་སོགས་པའི་དབང་དུ་གྱུར་པས་སེམས་ཅན་རྣམས་བདག་རང་གི་སྙིང་དུ་སྡུག་པ་དེ་ཉིད་ཀྱང་གསོད་པར་བྱེད་པ་དེ་འདྲ་ཡོད་ན། དུས་དེའི་ཚེ་ན་སེམས་ཅན་སེམས་འཁྲུལ་ཞིང་སྨྱོན་པ་ལྟ་བུར་གྱུར་པ་དེ་དག་གིས་སེམས་ཅན་གཞན་གྱི་ལུས་ལ་རྡུང་རྡེག་དང་གསོད་བཅོམ་ལ་སོགས་པས་གནོད་པ་མི་བྱེད་པར་ནི་ཇི་ལྟར་ན་འགྱུར་ཏེ་གནོད་པ་ངེས་པར་བྱེད་ཅེས་པའོ། །

ཉོན་མོངས་སྐྱེས་པས་དེ་ལྟ་བུར། །བདག་གསོད་ལ་སོགས་ཞུགས་པ་ལ། །སྙིང་རྗེ་བརྒྱ་ལ་མ་སྐྱེས་ན། །ཁྲོ་བར་འགྱུར་བ་ཅིའི་ཐ་ཚིག །ཅེས་ཆགས་པ་དང་ཁྲོ་བ་ལ་སོགས་པའི་ཉོན་མོངས་པ་སྐྱེས་པའི་སྟོབས་ཀྱིས་གོང་དུ་བཤད་པ་དེ་ལྟ་བུར་བདག་རང་གིས་རང་ཉིད་གསོད་པ་སོགས་ཀྱི་ལས་བྱ་བ་ངན་པ་ལ་ཞུགས་པར་གྱུར་པ་ཤིན་ཏུ་སྨྱོ་ཞིང་འཁྲུགས་པར་གྱུར་པའི་སེམས་ཅན་དེ་རྣམས་ལ། རང་ཉིད་བྱང་ཆུབ་སེམས་དཔའ་ཡིན་པ་ཁས་འཆེ་བ་ཡིན་ན། སྙིང་རྗེ་ཞིག་བརྒྱ་ལམ་ན་མ་སྐྱེས་ན། དེ་དག་ལ་ཁོང་ཁྲོ་བར་གྱུར་པ་དེ་ནི་ཅིའི་ཐ་ཚིག་ཡིན་ཏེ་ཤིན་ཏུ་མི་འོས་པ་ཡིན་ནོ། །

གལ་ཏེ་གཞན་ལ་འཚེ་བྱེད་པ། །བྱིས་པ་རྣམས་ཀྱི་རང་བཞིན་ན། །དེ་ལ་ཁྲོ་བར་མི་རིགས་ཏེ། །སྲེག་པའི་རང་བཞིན་མེ་བཀོན་འདྲ། །ཞེས་པ་ནི། གལ་ཏེ་ལར་སེམས་ཅན་གཞན་དང་གཞན་ལ་གནོད་པ་དང་འཚེ་བ་བྱེད་པ། ཁོང་ཁྲོ་བར་བྱེད་པ་དེ་འདྲ་དེ་བྱིས་པ་སོ་སོའི་སྐྱེ་བོའི་ཐ་མལ་པ་རྣམས་ཀྱི་རང་གི་རང་བཞིན་ནམ་གཤིས་ཀ་ལྟ་བུ་ཡིན་དང་མིན། གལ་ཏེ་ཡིན་ན། དེས་རང་ལ་ཅུང་ཟད་གནོད་པ་བྱེད་པ་ན་དེ་ལ་ཁོང་ཁྲོ་བར་བྱ་མི་རིགས་ཏེ། དཔེར་ན། ཚ་ཞིང་སྲེག་པའི་རང་བཞིན་ཅན་གྱི་མེ་གཅིག་རང་གི་ལག་པས་བརྐྱངས་ཏེ་ལག་པ་སྲེག་པའི་གནས་སྐབས་ན་མེ་དེ་ལ་བཀོན་པར་བྱེད་པ་དང་འདྲ་བ་ཡིན་པར་གསུངས། 

འོན་ཏེ་སྐྱོན་འདི་གློ་བུར་ལ། །སེམས་ཅན་རང་བཞིན་དེས་པ་ནའང་། །འོ་ནའང་ཁྲོ་བར་མི་རིགས་ཏེ། །མཁའ་ལ་དུད་འཐུལ་བཀོན་པ་བཞིན། །ཞེས་པ་ནི། འོན་ཏེ་ཁོང་ཁྲོ་སོགས་སྐྱེས་ནས་གཞན་ལ་གནོད་པ་བྱེད་པ་སོགས་ཀྱི་སྐྱོན་འདི་ནི་གློ་བུར་ཐོག་རྒྱག་གི་སྐབས་འགའ་རེ་འགའ་རེ་བྱུང་བར་གྱུར་པ་ལས། སེམས་ཅན་རྣམས་རང་གི་རང་བཞིན་གཤིས་ཀ་དེ་ནི་དེས་པའམ་ཤིན་ཏུ་འཇམ་པོ་དེ་འདྲ་ཡིན་ན་ཡང་། འོ་ནའང་རང་ལ་ཅུང་ཟད་གནོད་པ་བྱུང་པའི་སྐབས་ན་གནོད་བྱེད་དེ་ལ་ཁོང་ཁྲོ་བ་ནི་ཤིན་ཏུ་མི་རིགས་ཏེ། དཔེར་ན། ནམ་མཁའ་ཤིན་ཏུ་དག་པའི་རང་བཞིན་ལ་རང་གིས་མེ་བཏང་ནས་དུ་བ་འཐུལ་བའམ་དུ་བ་ཐོན་པའི་སྐབས་ན་ནམ་མཁའ་ལ་བཀོན་པར་བྱེད་པ་ཇི་ལྟ་བ་བཞིན་ཡིན་པར་གསུངས།

དབྱུག་པ་ལ་སོགས་དངོས་བཀོལ་ཏེ། །གལ་ཏེ་འཕེན་པ་ལ་ཁྲོ་ན། །དེ་ཡང་ཞེ་སྡང་གིས་རྦད་པས། །ཉིས་ན་ཞེ་སྡང་ལ་ཁྲོ་རིགས། །ཞེས་པ་ནི། ལར་གནོད་བྱེད་ལ་ཁོང་ཁྲོ་བྱེད་པའི་སྐབས་ན་དངོས་སུ་རང་ལ་ན་ཚ་སོགས་གཏོང་མཁན་ལ་ཁྲོའམ། དེ་ཀུན་ནས་སློང་མཁན་གྱི་རྩ་བ་གང་ལ་ཁྲོ་ཞེ་ན། གནོད་བྱེད་དགྲ་ལ་སོགས་པ་དེས་དབྱུག་པ་དང་རྡོ་བ་ལ་སོགས་པའི་དངོས་པོ་གང་ཡང་རུང་བ་བཀོལ་སྤྱོད་བྱེད་དེ་རང་གི་ལུས་ལ་སྣུན་པའམ་རྡེག་པར་བྱེད་པའི་སྐབས་ན། གལ་ཏེ་དབྱུག་པ་སོགས་འཕེན་པར་བྱེད་པ་པོ་དེ་ཉིད་ལ་ཁོང་ཁྲོ་བ་ཡིན་ན། འཕེན་པར་བྱེད་པ་པོའི་དགྲ་བོ་དེ་ཡང་རང་གི་སེམས་ལ་རང་དབང་མེད་པར་རྐྱེན་ཞེ་སྡང་གིས་རྦད་པའམ་གཟིར་བ་ལ་བརྟེན་ནས་གནོད་པ་བྱེད་པ་ཡིན་པས། དངོས་སུ་ན་རང་ལ་ན་ཚ་གཏོང་མཁན་ལ་ཁྲོ་ན་དབྱུག་པ་དང་རྡོའམ་མཚོན་ཆ་ལ་ཁྲོ་དགོས་ཤིང༌། ཉེས་ན་སྟེ་ཕུགས་འདི་བྱེད་དགོས་ན་དགྲ་བོའི་རྒྱུད་ཀྱི་ཀུན་སློང་གི་ཞེ་སྡང་ལ་ཁོང་ཁྲོ་བ་རིགས་ཀྱི། དགྲ་བོ་ནི་རྐྱེན་ཞེ་སྡང་གིས་རྦད་པ་སོགས་ཀྱི་གཞན་དབང་དུ་གྱུར་པ་ཡིན་པས་དེ་ལ་ཁོང་ཁྲོ་བ་མི་རིགས་ཞེས་པའོ། །

བདག་གིས་སྔོན་ཆད་སེམས་ཅན་ལ། །འདི་འདྲ་བ་ཡི་གནོད་པ་བྱས། །དེ་བས་སེམས་ཅན་འཚེ་བྱེད་པ། །བདག་ལ་གནོད་པ་འདི་འབྱུང་རིགས། །ཞེས་ལར་ལེ་ལན་ཐམས་ཅད་རང་ལ་ཐུག་པ་ཡིན་ཏེ། བདག་གིས་སྐྱེ་བ་སྔོན་མ་སྔོན་མ་ཕན་ཆད་སེམས་ཅན་གཞན་རྣམས་ལ། ད་ལྟ་རང་ལ་གནོད་པ་འབྱུང་བ་འདི་འདྲ་བ་ཡི་རྡུང་རྡེག་དང་གསོད་བཅོམ་ལ་སོགས་པའི་གནོད་པ་ཅི་རིགས་པ་བྱས་པས། རྒྱུ་མཚན་དེ་ལྟ་བས་ན་སྔོན་མ་སེམས་ཅན་གཞན་ལ་འཚེ་བ་བྱེད་མཁན་གྱི་གང་ཟག་བདག་ལ་ད་ལྟ་ཚེ་འདི་ཉིད་ལ་ཚུར་གནོད་ལན་གྱི་གནོད་པ་རྡུང་རྡེག་སོགས་དེ་འདྲ་འབྱུང་བ་དེ་ནི་ཤིན་ཏུ་རིགས་ཤིང་འཐད་པ་ཡིན་པར་གསུངས། 

དེ་ཡི་མཚོན་དང་བདག་གི་ལུས། །གཉིས་ཀ་སྡུག་བསྔལ་རྒྱུ་ཡིན་ཏེ། །དེས་མཚོན་བདག་གིས་ལུས་ཕྱུང་ན། །གང་ཞིག་ལ་ནི་ཁྲོ་བར་བྱ། །ཞེས་པ་ནི། ཕ་རོལ་པོ་གནོད་བྱེད་ཀྱི་དགྲ་བོ་ལྟ་བུ་དེ་ཡི་མཚོན་ཆ་དང་དབྱུག་པ་དང་རྡོ་ལ་སོགས་པ་འཆང་བ་དང་། བདག་གི་ལུས་འདི་ཉིད་བཟེད་ནས་ཆ་རྐྱེན་བསྒྲིགས་ནས་སྡུག་བསྔལ་བྱུང་པ་ཡིན་པས། དགྲ་བོའི་མཚོན་སོགས་དང་བདག་གི་ལུས་གཉིས་ཀ་རང་ལ་ན་ཚ་སོགས་ཀྱི་སྡུག་བསྔལ་འབྱུང་བར་བྱེད་པའི་རྒྱུ་ཡིན་ཏེ། དགྲ་བོ་དེ་ཉིད་ཀྱིས་མཚོན་སོགས་འཆང་བ་དང་། བདག་གིས་ནི་ལུས་དེ་བཟེད་དེ་ཕྱུང་ན། གཉིས་ཀ་ལས་སྡུག་བསྔལ་གྱི་རྒྱུ་ཡིན་པ་འདྲ་འདྲ་ཡིན་པ་ལ། དགྲ་བོ་གང་ཞིག་ལ་ཁྲོ་ན་རང་ལ་ཡང་ཁྲོ་འོས་ལ། རང་གིས་རང་ལ་མ་ཁྲོས་ན་དགྲ་བོ་གང་ཞིག་ལ་ནི་ཁྲོ་བར་བྱ་སྟེ་ཁྲོ་བར་བྱ་མི་འོས་སོ། །

ཤུ་བ་མི་ཡི་གཟུགས་འདྲ་བ། །རེག་ཏུ་མི་བཟོད་སྡུག་བསྔལ་ཅན། །སྲིད་ལྗོངས་བདག་གིས་བཟུང་གྱུར་ན། །དེ་ལ་གནོད་པ་སུ་ལ་ཁྲོ། །ཞེས་པ་ནི། ལུས་འདི་ཉིད་ནི་ཤུ་བ་སྟེ་རྨ་མཛེས་ནག་ཡོད་པ་ལྟ་བུ་སྨིན་པའི་མི་ཡི་གཟུགས་ཀྱི་རྣམ་པ་འདྲ་བ་ལ། ཚ་གྲང་བཀྲེས་སྐོམ་སོགས་ཅུང་ཟད་ཙམ་ཞིག་རེག་ཏུ་མི་བཟོད་པའི་སྡུག་བསྔལ་གྱི་རང་བཞིན་ཅན། འདོད་ཡོན་ལ་ཤིན་ཏུ་སྲེད་ཅིང་བླང་དོར་ལ་མིག་ལྡོངས་པ་སྟེ་ལོང་བར་གྱུར་པ་དེ་བདག་རང་གིས་བཟུང་བར་གྱུར་ན། དེ་ལ་གནོད་པ་འབྱུང་བ་དེ་ནི་ཆོས་ཉིད་ཡིན་པས་གང་ཟག་གཞན་སུ་ལ་ཁྲོ་སྟེ་ཁྲོ་མི་འོས་སོ། །

བྱིས་པ་སྡུག་བསྔལ་མི་འདོད་ཅིང་། །སྡུག་བསྔལ་རྒྱུ་ལ་བརྐམ་པས་ན། །རང་གི་ཉེས་པས་གནོད་གྱུར་པ། །གཞན་ལ་བཀོན་ཏུ་ཅི་ཞིག་ཡོད། །ཅེས་པ་ནི། བྱིས་པ་སོ་སོའི་སྐྱེ་བོ་རྣམས་ནི་རང་རང་སོ་སོའི་བསམ་པ་ལ་ལུས་སེམས་ལ་སྡུག་བསྔལ་གཏན་ནས་མི་འདོད་ཅིང་། འོན་ཀྱང་སྡུག་བསྔལ་འབྱུང་བའི་རྒྱུ་ལས་མི་དགེ་བ་སྲོག་གཅོད་པ་སོགས་དེ་དག་ལ་ནི་ཤིན་ཏུ་བརྐམ་པས་ཏེ་སྲེད་ཅིང་ཆགས་པས་སྤྱོད་པས་ན། དེའི་འབྲས་བུ་ལུས་སེམས་ལ་སྡུག་བསྔལ་འབྱུང་བ་དེ་ནི་རང་གི་བསམ་པ་དང་སྦྱོར་བ་ཕྱིན་ཅི་ལོག་ཏུ་བྱས་པའི་ཉེས་པས་གནོད་པ་ཉིད་དུ་གྱུར་པ་ཡིན་པས།གཞན་དགྲ་བོ་དེ་ལ་བཀོན་ཏུའམ་ཁྲོ་བར་བྱ་བ་ཅི་ཞིག་ཡོད་དེ་མི་འོས་སོ། །

དཔེར་ན་དམྱལ་བའི་སྲུང་མ་དང་། །རལ་གྲི་ལོ་མའི་ནགས་ཚལ་ལྟར། །རང་གི་ལས་ཀྱིས་འདི་བསྐྱེད་ན། །གང་ཞིག་ལ་ནི་ཁྲོ་བར་བྱ། །ཞེས་པ་ནི། དཔེར་ན། སྡིག་པ་མི་དགེ་བ་ཚབས་ཆེན་བསགས་པའི་ལས་ཀྱི་འཁྲུལ་སྣང་ལ་སྐྱེ་བ་ཕྱི་མར་དམྱལ་བའི་གནས་སུ་སྐྱེས་ཏེ་དམྱལ་བའི་ལྕགས་སྲེགས་ཀྱི་ས་གཞི་དང་ལྕགས་ཀྱི་ཁང་པ་མེ་འབར་བ་སོགས་དང༌། དམྱལ་བའི་སྲུང་མ་ལས་མཁན་གཅན་གཟན་འདྲ་མིན་གྱི་མགོ་བརྙན་ཅན་དེ་རྣམས་དང༌། དེ་རྣམས་ཀྱིས་ལག་ན་བཟུང་བའི་རལ་གྲི་སོགས་མཚོན་ཆ་འདྲ་མིན་རྣམས་དང༌། གཞན་ཡང་རལ་གྲི་ལོ་མའི་ནགས་ཚལ། སྤུ་གྲིས་བཏམས་་མའི་ཐང་། ཐལ་ཚན་གྱི་ཆུ་བོ་རབ་མེད་པ། ཤལ་མ་ལི་ཡི་སྡོང་པོ་ཞེས་པ་དེ་རྣམས་རང་གིས་ལས་སྡིག་པ་བསགས་པའི་འཁྲུལ་སྣང་ལ་དེ་དང་དེ་ལྟར་སྣང་བ་ཡིན་པ་ལྟར་དུ། ཡང་རང་ཉིད་ཀྱིས་ལས་མི་དགེ་བ་སྐྱེ་བ་སྔ་མ་རྣམས་སུ་བསགས་པའི་རྐྱེན་གྱིས་ད་ལྟ་ཚེ་འདི་ལ་དགྲ་ལ་སོགས་པ་དེ་དག་རྣམས་ཀྱིས་རང་གི་ལུས་དང་སེམས་ལ་གནོད་པ་འདི་བསྐྱེད་པ་ཡིན་ན། དགྲ་བོ་ལྟ་བུ་གང་ཞིག་ལ་ནི་ཁོང་ཁྲོ་བར་བྱ་སྟེ་བྱ་མི་འོས་སོ། །

བདག་གི་ལས་ཀྱིས་བསྐུལ་བྱས་ནས། །བདག་ལ་གནོད་བྱེད་རྣམས་འབྱུང་སྟེ། །དེས་ནི་སེམས་ཅན་དམྱལ་འདོང་ན། །བདག་གིས་དེ་དག་མ་བརླག་གམ། །ཞེས་པ་ནི། དེས་ན་བདག་རང་གིས་ལས་ངན་པ་བསགས་པ་དེ་ཉིད་ཀྱིས་རྩ་བའམ་བསྐུལ་བར་བྱས་ནས་ད་ལྟ་ཚེ་འདི་ལ་བདག་ལ་གནོད་པ་བྱེད་པའི་དགྲ་བོ་དེ་རྣམས་འབྱུང་བ་ཡིན་པ་སྟེ། དེས་ན་བདག་རང་ལ་གནོད་པ་བྱས་པའི་རྐྱེན་གྱིས་ལས་དེས་ནི་དགྲ་བོ་དེ་དག་སྐྱེ་བ་ཕྱི་མ་རྣམས་སུ་སེམས་ཅན་དམྱལ་བ་ལ་སོགས་པའི་གནས་སུ་འདོང་བའམ་སྐྱེ་བ་ལེན་དགོས་ཤིང་སྡུག་བསྔལ་མྱོང་དགོས་པ་ཡིན་ན། བདག་གིས་དོན་གྱིས་ན་དགྲ་བོ་དེ་དག་ལ་ཕར་གནོད་པ་བྱས་པའི་སྒོ་ནས་མ་བརླག་གམ་སྟེ་བརླག་པར་བྱས་སོ། །

འདི་དག་ལ་ནི་རྟེན་བཅས་ནས། །བཟོད་པས་བདག་སྡིག་མང་དུ་འབྱུང་། །བདག་ལ་བརྟེན་ནས་དེ་དག་ནི། །ཡུན་རིང་སྡུག་བསྔལ་དམྱལ་བར་འདོང་། །ཞེས་པ་ནི། ད་ལྟ་བདག་ལ་གནོད་པ་བྱས་པའི་དགྲ་བོ་འདི་དག་ལ་ནི་རྟེན་བཅས་ནས་བརྟེན་པར་བྱས་ནས་རང་གི་བཟོད་པ་སྒོམ་པ་ཡིན་ན། བཟོད་པའི་དགེ་བའི་རྩ་བ་དེས་བདག་གི་རྒྱུད་ཀྱི་སྡིག་པ་ནི་མང་དུ་འབྱང་སྟེ་ཟད་པར་འགྱུར་བ་ཡིན་ལ། ཡང་བདག་རང་ལ་གནོད་པ་བྱས་པ་ལ་བརྟེན་ནས་གནོད་བྱེད་ཀྱི་དགྲ་བོ་དེ་དག་ནི་སྐྱེ་བ་ཕྱི་མ་རྣམས་སུ་དུས་ཡུན་རིང་པོར་ཚ་གྲང་སོགས་ཀྱི་སྡུག་བསྔལ་མྱོང་བའི་སྒོ་ནས་དམྱལ་བའི་གནས་སུ་འདོང་བ་ཡིན་ཞེས་པའོ། །

བདག་ནི་དེ་ལ་གནོད་བྱེད་ལ། །དེ་དག་བདག་ལ་ཕན་འདོགས་ན། །ཕྱིན་ཅི་ལོག་ཏུ་ཅི་ཡི་ཕྱིར། །མ་རུངས་སེམས་ཁྱོད་ཁྲོ་བར་བྱེད། །ཅེས་པ་ནི།རྒྱུ་མཚན་དེས་ན་དོན་ངོ་མར་བསམ་ན་བདག་རང་ཉིད་ནི་དགྲ་བོ་གནོད་བྱེད་དེ་དག་ལ་ཕར་གནོད་པ་བྱེད་མཁན་ཞིག་ཡིན་ལ། དགྲ་བོ་དེ་དག་ནི་དོན་ངོ་མ་ལ་བདག་ལ་ཚུར་ཕན་འདོགས་པར་བྱེད་མཁན་ཞིག་ཡིན་ན། ད་དུང་རང་གིས་ཕྱིན་ཅི་ལོག་ཏུ་རྒྱུ་མཚན་ཅི་ཡི་ཕྱིར་ན་མ་རུངས་པའི་སེམས་ཁྱོད་ཀྱིས་ཕན་འདོགས་མཁན་གྱི་དགྲ་བོ་དེ་རྣམས་ལ་ཁོང་ཁྲོ་བར་བྱེད་དེ་ཁོང་ཁྲོ་བར་བྱ་མི་འོས་ཞེས་པའོ། །

གལ་ཏེ་བདག་ལ་བསམ་པ་ཡི། །ཡོན་ཏན་ཡོད་ན་དམྱལ་མི་འགྲོ། །གལ་ཏེ་བདག་གིས་བདག་བསྲུངས་ན། །དེ་དག་ལ་འདི་ཅི་ཞིག་བྱུང༌། །འོ་ན་བདག་རང་ཉིད་ཀྱང་གང་ལྟར་དམྱལ་བ་ལ་སྐྱེ་བར་འགྱུར་རོ་སྙམ་ན། དེ་མི་འགྱུར་ཏེ། གལ་ཏེ་བདག་ལ་གནོད་བྱེད་ཀྱི་དགྲ་བོ་ལ་ཇི་མི་སྙམ་པའི་སྒོ་ནས་བསམ་པ་ཡི་ཡོན་ཏན་བཟོད་པ་སྒོམ་པ་དེ་ཡོད་ན་རང་ཉིད་དམྱལ་བ་ལ་མི་འགྲོ་ལ། འོ་ན་དགྲ་བོ་ལ་ཡང་དེའི་འབྲས་བུ་དེ་འབྱུང་ངོ་སྙམ་ན་དེ་མི་འབྱུང་སྟེ། གལ་ཏེ་བདག་རང་གིས་བདག་ཉིད་ཁོང་ཁྲོ་བ་ལས་བསྲུངས་ཏེ་བཟོད་པ་སྒོམ་པར་བྱེད་ན། དེས་དགྲ་བོ་དེ་དག་ལ་སྐབས་འདིར་བཟོད་པའི་འབྲས་བུ་དགེ་བའི་རྩ་བ་ཅི་ཞིག་འབྱུང་སྟེ་འབྱུང་བ་མིན་ཞེས་པའོ། །

འོན་ཏེ་ལན་དུ་གནོད་བྱས་ན། །དེ་དག་བསྲུངས་པར་མ་གྱུར་ལ། །བདག་གི་སྤྱོད་པའང་ཉམས་པར་འགྱུར། །དེས་ན་དཀའ་ཐུབ་ཞིག་པར་འགྱུར། །ཞེས་པ་ནི། འོན་ཏེ་དགྲ་བོ་ལ་རང་གིས་ཕར་གནོད་ལན་དུ་གནོད་པ་བྱེད་དེ་ཁོང་ཁྲོ་ཟ་ཞིང་བཟོད་པ་མ་སྒོམ་ན། རང་ལ་གནོད་པ་བྱེད་མཁན་གྱི་དགྲ་བོ་དེ་དག་གིས་ཀྱང་རང་ལ་གནོད་པ་བྱེད་པའི་བསམ་པ་དང་བཅས་པ་མ་གཏོགས་བཟོད་པ་སྒོམ་པའི་སྒོ་ནས་སེམས་དེ་བསྲུངས་བར་མ་གྱུར་ལ། ཡང་བདག་གི་བྱང་ཆུབ་སེམས་དཔའི་སྤྱོད་པ་དེ་ཉིད་ཀྱང་རྣམ་པ་ཀུན་ཏུ་ཉམས་པར་འགྱུར་བ་ཡིན་པ་རྒྱུ་མཚན་དེས་ན་བཟོད་པའི་དཀའ་ཐུབ་ཀྱང་ཞིག་སྟེ་ཁོང་ཁྲོའི་ཉེས་པ་ཤིན་ཏུ་ཆེན་པོ་དང་བཅས་པ་ཉིད་དུ་འགྱུར་རོ་ཞེས་པའོ། །

བདག་ལ་བརྙས་བཅོས་བྱེད་པ་ལ་བཟོད་པ། གཉིས་པ་བདག་ལ་བརྙས་བཅོས་བྱེད་པ་ལ་བཟོད་པ་སྒོམ་པ་ནི། ཡིད་ནི་ལུས་ཅན་མ་ཡིན་པས། །སུས་ཀྱང་གང་དུའང་གཞོམ་མི་ནུས། །ལུས་ལ་མངོན་པར་ཞེན་པས་ན། །ལུས་ནི་སྡུག་བསྔལ་དག་གིས་གནོད། །ཅེས་པ་ནི། འོ་ན་གཞན་གྱིས་བརྙས་བཅོས་སོགས་བྱེད་པས་རང་གི་ཡིད་དམ་ལུས་གང་ལ་གནོད་པས་ཁོང་ཁྲོ་བ་ཡིན་སྙམ་ན། ཡིད་དམ་སེམས་འདི་ནི་ལུས་ཅན་ནམ་གཟུགས་ཅན་གྱི་རང་བཞིན་མ་ཡིན་པས་གང་ཟག་སུས་ཀྱང་མཚོན་ཆ་དང་དབྱུག་པ་སོགས་ཀྱིས་གནས་གང་དུ་ཡང་གཞོམ་པར་མི་ནུས་ཀྱང་། ལུས་འདི་ཉིད་ལ་སེམས་ཀྱིས་བདག་གིར་ཉིད་དུ་མངོན་པར་ཞེན་པས་ན། ལུས་ནི་གཞན་གྱིས་རྡུང་རྡེག་སོགས་ཀྱི་སྡུག་བསྔལ་དག་གིས་གནོད་ཅིང་། བདག་གིར་མ་ཞེན་ན་མི་གནོད་པའི་རང་བཞིན་ཡིན་ནོ། །

བརྙས་དང་ཚིག་རྩུབ་སྨྲ་བ་དང༌། །མི་སྙན་པ་ཡི་ཚིག་དེ་ཡིས། །ལུས་ལ་གནོད་པར་མི་འགྱུར་ན། །སེམས་ཁྱོད་ཅིའི་ཕྱིར་རབ་ཏུ་ཁྲོ། །ཞེས་པ་ནི། རྒྱུ་མཚན་དེས་ན་བརྙས་བཅོས་དང་གཞན་གྱིས་ཚིག་རྩུབ་སྨྲ་བ་དང་། ལྐོག་ནས་མི་སྙན་པ་སྨྲ་བར་བྱེད་པའི་ཚིག་དེ་ཡིས་ནི་ལུས་ལ་ན་ཚ་ཟུག་གཟེར་སོགས་གཏོང་བའི་སྒོ་ནས་གནོད་པར་མི་འགྱུར་ན།སེམས་མ་རུངས་པ་ཁྱོད་རྒྱུ་མཚན་ཅིའི་ཕྱིར་ན་བརྙས་བཅོས་ལ་སོགས་པའི་ཚིག་ཐོས་པ་ན་དེ་ལ་རབ་ཏུ་ཁོང་ཁྲོ་བར་བྱ་སྟེ་ཁྲོ་བར་མི་རིགས། 

གཞན་དག་བདག་ལ་མི་དགའ་བ། །དེས་ནི་ཚེ་འདིའམ་ཚེ་གཞན་ལ། །བདག་ལ་ཟ་བར་མི་བྱེད་ན། །བདག་ནི་ཅི་ཕྱིར་དེ་མི་འདོད། །ཅེས་པ་ནི། དེ་ལ་ཁོ་ན་རེ། བརྙས་བཅོས་ལ་སོགས་པའི་ཚིག་དེ་དགྲ་བོས་བརྗོད་པ་ན་གཞན་གྱིས་ཐོས་པར་གྱུར་པས་གཞན་འཇིག་རྟེན་པ་རྣམས་བདག་ལ་མི་དགའ་བར་འགྱུར་རོ་སྙམ་དུ་སེམས་ན། གཞན་དག་འཇིག་རྟེན་པ་དག་བདག་ལ་མི་དགའ་བ་བསྐྱེད་པ་དེས་ནི་ཚེ་འདི་ཉིད་དམ་ཚེ་རབས་གཞན་དག་ལ་བདག་ལ་ཟ་བར་ཡང་མི་བྱེད་ན་སྟེ་གནོད་པ་གང་ཡང་མི་བྱེད་ན། བདག་ནི་རྒྱུ་མཚན་ཅི་ཕྱིར་ན་འཇིག་རྟེན་པ་མི་དགའ་བ་དེ་ལ་མི་འདོད་ཅེས་དྲིས།

རྙེད་པའི་བར་ཆད་བྱེད་པའི་ཕྱིར། །གལ་ཏེ་བདག་འདི་མི་འདོད་ན། །བདག་གིས་རྙེད་པ་འདིར་འདོར་གྱི། །སྡིག་པ་བདག་ནི་བརྟན་པར་གནས། །ཞེས་པ་ནི། རང་ལ་མི་སྙན་པ་བརྗོད་པ་སོགས་བྱུང་ན་དེས་བདག་རང་ཉིད་ཟ་བ་ལ་སོགས་པ་མི་བྱེད་མོད་ཀྱི། རྒྱུ་ནོར་ལོངས་སྤྱོད་ཀྱི་ཡོན་འབུལ་བའམ་རྙེད་པ་ཐོབ་པའི་བར་ཆད་བྱེད་པ་ཡིན་པའི་ཕྱིར་ན། གལ་ཏེ་འཇིག་རྟེན་པ་གཞན་མི་དགའ་བའམ་མ་དད་པ་འདི་བདག་གི་སེམས་ལ་མི་འདོད་དམ་སྙམ་ན། བདག་རང་གིས་རྒྱུ་ནོར་ལོངས་སྤྱོད་ཀྱི་རྙེད་པ་གང་ཙམ་རྙེད་པ་ཡིན་ཀྱང་དེ་ནི་ཚེ་འདི་ཉིད་ལ་འདོར་ཏེ་ཟད་པར་འགྱུར་བ་དང༌། འཆི་བའི་ཚེ་ན་ཐམས་ཅད་ཤུལ་དུ་འདོར་བ་ཉིད་དུ་འགྱུར་གྱི། དེའི་དོན་དུ་གཞན་ལ་འགྲན་སེམས་དང་ཕྲག་དོག་སོགས་བྱེད་པའི་སྡིག་པ་མི་དགེ་བ་དེ་དག་ནི་རང་གི་སེམས་རྒྱུད་འདི་ཉིད་ན་བརྟན་པོ་ཉིད་དུ་གནས་པར་འགྱུར་བ་ཡིན་པས་རྙེད་པ་ལ་ཆགས་པ་མི་རིགས་སོ། །

བདག་ནི་དེང་ཉིད་ཤི་ཡང་བླའི། །ལོག་འཚོས་ཡུན་རིང་གསོན་མི་རུང༌། །བདག་ལྟ་ཡུན་རིང་གནས་གྱུར་ཀྱང་། །འཆི་བའི་སྡུག་བསྔལ་དེ་ཉིད་ཡིན། །ཞེས་པ་ནི། བདག་ལ་རྙེད་པ་མ་ཐོབ་ན་བདག་གི་འཚོ་བ་ཉམས་པར་འགྱུར་བས་སོ་སྙམ་དུ་སེམས་ན། བདག་རང་ཉིད་ནི་དུས་དེ་རིང་ཉིད་དུ་ཤི་ཡང་བླའི། ལོག་པའི་འཚོ་བས་བདག་རང་ཉིད་ཚེ་ཡུན་རིང་དུ་གསོན་པ་དེ་ཡང་ཤིན་ཏུ་མི་རུང་བའི་རང་བཞིན་ཡིན་པ་སྟེ། དེ་ཡང་གཞན་གྱི་དད་རྫས་ལ་ལོངས་སྤྱོད་པ་བྱེད་པ་ལ་དགྲ་བཅོམ་པའམ་བྱང་ཆུབ་སེམས་དཔའ་ལྟ་བུ་ཡིན་ན། དེ་དག་ནི་བདག་པོའི་ཚུལ་དུ་ལོངས་སྤྱོད་དུ་དབང་བ་ཡིན་པ་དང་། ཡང་སློབ་པའམ་དགེ་ཚུལ་སློང་ཚུལ་ཁྲིམས་དང་ལྡན་པ་ལྟ་བུ་ཀློག་པ་ཐོས་བསམ་དང་། སྤོང་བ་བསམ་གཏན། གཞན་ལ་འཆད་ཉན་ལ་སོགས་པ་ཚུལ་བཞིན་དུ་བྱེད་མཁན་ཡིན་ན། དེ་ལ་སྟོན་པ་སངས་རྒྱས་ཀྱིས་གནང་བའི་ཚུལ་གྱིས་ལོངས་སྤྱོད་དུ་དབང་བ་ཡིན་པ། དེ་ལས་གཞན་པའི་ཀློག་སྤོང་དང་ཐོས་བསམ་གཞན་ལ་འཆད་སྤེལ་སོགས་གང་ཡང་མི་བྱེད་མཁན་ལ་ནི་དད་རྫས་ལ་ལོངས་སྤྱོད་པ་དེ་ལོག་པའི་འཚོ་བ་ཉིད་དུ་བུ་ལོན་གྱི་ཚུལ་དུ་ལོངས་སྤྱོད་པར་འགྱུར་བ་ཡིན་པར་གསུངས་པས། གལ་ཏེ་བདག་ལྟ་བུས་ལོག་པའི་འཚོ་བ་ལ་སྤྱོད་ནས་ཚེ་རིང་པོ་ཇི་ཙམ་གནས་པར་གྱུར་ཀྱང་། མཐར་ཐུག་ལ་འཆི་བའི་སྐབས་ཀྱི་སྡུག་བསྔལ་དེ་ཉིད་ནི་མྱོང་མི་དགོས་པར་མི་འགྱུར་ཏེ་མྱོང་དགོས་པ་ཁོ་ན་ཡིན་པར་གསུངས། 

རྨི་ལམ་ལོ་བརྒྱར་བདེ་མྱོང་ནས། །སད་པར་གྱུར་པ་གང་ཡིན་དང་། །གཞན་ཞིག་ཡུད་ཙམ་བདེ་མྱོང་ནས། །སད་པར་གྱུར་པ་གང་ཡིན་པ། །སད་པ་དེ་དག་གཉིས་ཀ་ལའང་། །བདེ་བ་དེ་ནི་ཕྱིར་འོང་མེད། །ཅེས་པ་ནི། དཔེར་ན། མི་ཞིག་ཉལ་བའི་རྨི་ལམ་དུ་དུས་ཡུན་རིང་པོ་ལོ་བརྒྱ་ཙམ་ཞིག་ལ་འདོད་ཡོན་གྱི་ལོངས་སྤྱོད་རྒྱ་ཆེན་པོ་ལ་ལོངས་སྤྱོད་པའི་བདེ་བ་དེ་ཉམས་སུ་མྱོང་བ་རྨིས་ནས། ཡང་གཉིད་སད་པར་གྱུར་པ་གང་ཡིན་པ་དང་། ཡང་གང་ཟག་གཞན་ཞིག་གིས་ཡུད་ཙམ་སྟེ་ཡུན་ཐུང་ངུ་ཙམ་ཞིག་ལ་འདོད་ཡོན་གྱི་ལོངས་སྤྱོད་ལ་ལོངས་སྤྱོད་པའི་བདེ་བ་ཉམས་སུ་མྱོང་ནས་གཉིད་སད་པར་གྱུར་པ་གང་ཡིན་པ། གཉིས་སད་ཟིན་པའི་སྐབས་སུ་དེ་དག་གཉིས་ཀ་ལའང་རྨི་ལམ་གྱི་ཡུལ་གྱི་འདོད་ཡོན་ལ་ལོངས་སྤྱོད་པའི་བདེ་བ་དེ་ནི་ཕྱིར་འོང་བ་མེད་པ་ཡིན། 

ཚེ་རིང་ཚེ་ཐུང་གཉིས་ཀ་ཡང་། །འཆི་བའི་དུས་ན་དེ་འདྲར་ཟད། །ཅེས་པ་ནི། ཚེ་དུས་ཡུན་རིང་པོ་ལོ་བརྒྱ་ཙམ་ཐུབ་པ་ཡིན་ནའང་རུང་། ཚེ་ཐུང་ངུ་ལོ་བཅུ་ཙམ་མ་གཏོགས་མ་ཐུབ་པ་ལྟ་བུ་དེ་གཉིས་ཀ་ལ་ཡང་འཆི་བའི་དུས་སྐབས་ན་ནི་ཚེ་གང་གི་རང་ལ་འདོད་པའི་ལོངས་སྤྱོད་ལ་ལོངས་སྤྱད་པ་དེ་དག་ཐམས་ཅད་ཕྱིར་འོང་བ་མེད་པ་ལ་ནི་གཉིས་ཀ་འདྲ་བ་ཡིན་ཏེ། རྨི་ལམ་རྨིས་པ་དེ་འདྲ་བ་ཉིད་དུ་ཟད་དོ། །དེས་ན་ལོག་པའི་འཚོ་བ་ལ་སྦྱད་པས་ཚེ་ཡུན་རིང་དུ་གནས་པ་ལ་དགོས་པ་མེད་དོ་ཞེས་པའོ། །

རྙེད་པ་མང་པོ་ཐོབ་གྱུར་ཏེ། །ཡུན་རིང་དུས་སུ་བདེ་སྤྱད་ཀྱང་། །ཆོམ་པོས་ཕྲོགས་པ་ཇི་བཞིན་དུ། །སྒྲེན་མོ་ལག་པ་སྟོང་པར་འགྲོ། །ཞེས་པ་ནི། རང་ཉིད་ལ་རྒྱུ་ནོར་ལོངས་སྤྱོད་ཀྱི་རྙེད་པ་མང་པོ་ཞིག་ཐོབ་པར་གྱུར་ཏེ་ཚེ་ཡང་དུས་ཡུན་རིང་པོའི་དུས་སུ་ལོངས་སྤྱོད་རྙེད་བཀུར་གྱི་བདེ་བ་དེ་ཉིད་ལ་ལོངས་སྤྱོད་ནས་གནས་ཀྱང་། མཐར་འཆི་བའི་ཚེ་ན། དཔེར་ན། ཆོམ་པོས་ཏེ་རྐུན་མས་བདག་པོ་ལས་རྒྱུ་ནོར་ཕྲོགས་པ་དེ་བཞིན་དུ། སྒྲེན་མོ་སྟེ་གོས་མེད་པའི་གཅེར་བུ། ལག་པ་ཡང་མཆན་འོག་ཏུ་བཅུག་སྟེ་སྟོང་པར་འཇིག་རྟེན་སྐྱེ་བ་ཕྱི་མ་ལ་འགྲོ་དགོས་པ་མ་གཏོགས། རྒྱུ་ནོར་ལོངས་སྤྱོད་ཁུར་བའི་དབང་ཆ་མེད་པ་ཡིན་པར་གསུངས། 

གལ་ཏེ་རྙེད་པས་གསོན་གྱུར་ན། །སྡིག་ཟད་བསོད་ནམས་བྱ་ཞེ་ན། །རྙེད་པའི་དོན་དུ་ཁྲོས་གྱུར་ན། །བསོད་ནམས་ཟད་སྡིག་མི་འགྱུར་རམ། །ཞེས་པ་ནི། གལ་ཏེ་ཚེ་འདི་ལ་རྒྱུ་ནོར་ལོངས་སྤྱོད་ཀྱི་རྙེད་པ་མང་པོ་ཐོབ་པས་རང་ཉིད་ཚེ་ཡང་རིང་པོར་གསོན་པར་གྱུར་པ་དེ་འདྲ་ཞིག་བྱུང་ན། དེ་དུས་སྐུ་གསུང་ཐུགས་རྟེན་བཞེངས། དེ་དག་ལ་མཆོད་མེ་ལ་སོགས་པས་མཆོད་པ་འབུལ་བ། མར་ངན་སློང་ལ་སྦྱིན་པ་གཏོང་བ་ལ་སོགས་པའི་སྒོ་ནས་སྔོན་མའི་སྡིག་པ་དེ་དག་ཟད་པར་བྱེད་པའི་ཐབས་དང་། རྗེས་ཀྱི་བསོད་ནམས་དགེ་བའི་དངོས་པོ་རྒྱ་ཆེན་པོ་གསོག་པའི་ཆ་རྐྱེན་སྒྲུབ་པ་འབྱུང་བ་ཡིན་པས་དེ་འདྲ་བྱ་ཞེས་སེམས་ན། དེ་ཡང་དང་པོ་རྙེད་པ་ཚུར་སྒྲུབ་པར་བྱེད་པའི་སྐབས་ན། དེ་དུས་རང་ལ་རྒྱུ་ནོར་གྱི་རྙེད་པ་ཐོབ་པའི་དོན་དུ་དེ་ལ་བར་དུ་གཅོད་མཁན་གེགས་བྱེད་མཁན་ལ་ཁྲོས་པའམ། གཞན་རྙེད་བཀུར་ཐོབ་མཁན་ལ་ཕྲག་དོག་སོགས་ཀྱི་སྒོ་ནས་སེམས་ཁོང་ཁྲོས་པར་གྱུར་ན། “བསྐལ་པ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་གཅིག་གིས་འཇོམས་པར་བྱེད། །ཅེས་གོང་དུ་བསྟན་པ་བཞིན་དུ། བསོད་ནམས་རྒྱ་ཆེན་པོ་དེ་རྣམས་ཐམས་ཅད་ཟད་ཅིང་། དེ་ཟད་པའི་སྡིག་པ་མི་དགེ་བ་ཤིན་ཏུ་རྒྱ་ཆེན་པོ་ཐོབ་པ་མི་འགྱུར་རམ་སྟེ་འགྱུར་བ་ཡིན་པས་ན་དགོས་པ་མེད་ཅེས་པའོ། །

གང་གི་དོན་དུ་བདག་གསོན་པ། །དེ་ཉིད་གལ་ཏེ་ཉམས་གྱུར་ན། །སྡིག་པ་འབའ་ཞིག་བྱེད་པ་ཡི། །གསོན་པ་དེས་ཀོ་ཅི་ཞིག་བྱ། །ཞེས་པ་ནི། སྡིག་པ་ཟད་ཅིང་བསོད་ནམས་གསོག་པ་ལྟ་བུ་གང་གི་དོན་དུ་བདག་རང་ཉིད་ཚེ་དུས་ཡུན་རིང་པོ་ཞིག་ལ་གསོན་དུ་འདོད་པའི་བསོད་ནམས་དགེ་བའི་དངོས་པོ་དེ་ཉིད་ཀྱང་། གལ་ཏེ་གཞན་ལ་ཕྲག་དོག་དང་འགྲན་སེམས་སོགས་བྱས་པའི་ཁོང་ཁྲོའི་ཉེས་པས་ཉམས་པར་གྱུར་ན། སྡིག་པ་མི་དགེ་བ་འབའ་ཞིག་གསོག་པར་བྱེད་པ་ཡི་ཚེ་ཡུན་རིང་དུ་གསོན་པ་དེས་ཀོའམ་དེས་ནི་བདག་ལ་ཅི་ཞིག་བྱ་སྟེ་དགོས་པ་ཅི་ཡང་མེད་ཅེས་པའོ། །

གལ་ཏེ་སེམས་ཅན་ཉམས་བྱེད་པས། །མི་སྙན་སྨྲ་ལ་ཁྲོ་ཞེ་ན། །གཞན་ལ་མི་སྙན་བརྗོད་ལའང་ཁྱོད། །དེ་བཞིན་ཅི་སྟེ་ཁྲོ་མི་བྱེད། །ཅེས་པ་ནི། གལ་ཏེ་རང་ལ་བརྙས་བཅོས་དང་ཚིག་རྩུབ་དང་དམའ་འབེབས། ལྐོག་ནས་མི་སྙན་པ་བརྗོད་པ་སོགས་བྱེད་མཁན་གྱི་སེམས་ཅན་གནོད་བྱེད་དགྲ་བོ་ལྟ་བུ་དེས་ཁོ་རང་གི་རྒྱུད་དེ་སྡིག་པ་མི་དགེ་བ་གསོག་པའི་སྒོ་ནས་ཉམས་པར་བྱེད་པ་ཡིན་པས། རང་དང་གཉེན་ལ་མི་སྙན་པ་སྨྲ་བར་བྱེད་པས་གནོད་བྱེད་ཀྱི་དགྲ་བོ་དེ་ལ་ཁོང་ཁྲོ་བ་ཡིན་ནོ་སྙམ་ན། འོ་ན་གཞན་ཡུལ་སྐྱེས་བུ་དམ་པ་ལྟ་བུ་གཞན་དང་གཞན་ལ་ཡང་སྐུར་བ་འདེབས་པའམ་མི་སྙན་པ་བརྗོད་པ་དེ་ཉིད་ལའང་ཁྱོད་རང་ཉིད་རང་ཉིད་ལ་མི་སྙན་པ་རྗོད་མཁན་ལ་ཁོང་ཁྲོ་བར་བྱེད་པ་དཔེ་དེ་བཞིན་དུ། ཅི་སྟེ་ན་ཁྲོ་བར་མི་བྱེད་དེ་དེ་ལའང་ཁྲོ་བར་བྱ་འོས་སོ། །

མ་དད་གཞན་ལ་རག་ལས་པས། །དད་པ་མེད་ལ་ཁྱོད་བཟོད་ན། །ཉོན་མོངས་སྐྱེ་ལ་རག་ལས་པས། །མི་སྙན་སྨྲ་ལ་ཅིས་མ་བཟོད། །ཅེས་པ་ནི། དེ་ལ་ཁོ་ན་རེ། དེ་ཡང་གཞན་གྱིས་གཞན་ལ་མི་སྙན་པ་བརྗོད་པའི་སྐབས་ན། མི་སྙན་པ་བརྗོད་པའི་ཡུལ་གང་ཟག་དེ་ལ་མ་དད་པ་ནི་གཞན་ཡུལ་དུ་གྱུར་པའི་གང་ཟག་དེ་ཁོ་རང་ལ་ཡོན་ཏན་མེད་པ་སྐྱོན་དང་བཅས་པ་ཡིན་པས་དེ་ལ་རག་ལས་པ་ཡིན་པས། ཡུལ་དེ་ལ་མ་དད་པ་བྱེད་མཁན་གྱི་གང་ཟག་དེ་དད་པ་མེད་པས་མི་སྙན་པ་བརྗོད་པ་དེ་ལ་སེམས་མ་རུངས་པ་ཁྱོད་བཟོད་པ་སྒོམ་པ་ཡིན་ཞེས་སྙམ་ན། འོ་ན་ཉོན་མོངས་པ་ཕྲག་དོག་འགྲན་སེམས་ང་རྒྱལ་ཁོང་ཁྲོ་སོགས་སྐྱེ་བའི་རྐྱེན་ལ་རགས་ལས་པ་ཡིན་པས་ན། རང་དང་རང་གི་བཤེས་སོགས་ལ་མི་སྙན་པར་སྨྲ་བའམ་ཚིག་རྩུབ་སྨྲ་བའི་གང་ཟག་དེ་ལ་ཡང་ཅིའི་ཕྱིར་ན་མི་བཟོད་དེ་བཟོད་པར་བྱ་རིགས་སོ་ཞེས་པའོ། །

བདག་གི་བཤེས་ལ་མི་འདོད་པར་བྱེད་པ་ལ་བཟོད་པ། གསུམ་པ་བདག་གི་བཤེས་ལ་མི་འདོད་པ་བྱེད་པ་ལ་བཟོད་པ་སྒོམ་པ་ནི། སྐུ་གཟུགས་མཆོད་རྟེན་དམ་ཆོས་ལ། །འཁྱལ་ཞིང་འཇིག་པར་བྱེད་པ་ལའང་། །བདག་གིས་ཞེ་སྡང་མི་རིགས་ཏེ། །སངས་རྒྱས་སོགས་ལ་གནོད་མི་མངའ། །ཞེས་པ་ནི། རང་གི་བཤེས་སམ་སྙིང་ཉེ་བའི་གནས་སངས་རྒྱས་ཀྱི་སྐུ་གཟུགས་རིས་སུ་བྲིས་པ། འབུར་དུ་རྡུང་བ།ལུགས་སུ་བླུག་པ་ལྟ་བུ། ཐུགས་ཀྱི་རྟེན་མཆོད་རྟེན་ལྟ་བུ། གསུང་གི་རྟེན་དམ་པའི་ཆོས་གསུང་རབ་གླེགས་བམ་ལྟ་བུ་ལ། གཞན་དད་པ་མེད་པའམ་ཀླ་ཀློ་ལ་སོགས་པ་འགའ་ཞིག་གིས་ངག་གི་སྒོ་ནས་འཁྱལ་ཞིང་སྟེ་འཕྱ་སྨོད་བྱེད་པ་དང༌། ལུས་ཀྱི་སྒོ་ནས་དེ་དག་འཇིག་པའམ་གཏོར་བར་བྱེད་ཅིང་བཤིག་པར་བྱེད་པ་ལྟ་བུ་དེ་འདྲ་ལ་ཡང་བདག་གིས་ཐབས་ཤེས་གཞན་གྱི་སྒོ་ནས་སྐྱོབ་པར་ནུས་ན་མ་གཏོགས། ཁོང་ཁྲོ་བའམ་ཞེ་སྡང་སྐྱེ་བ་ནི་རྣམ་པ་ཀུན་ཏུ་མི་རིགས་ཏེ། ཞེ་སྡང་སྐྱེས་ན་བདག་རང་གི་རྒྱུད་ཀྱི་དགེ་རྩ་དེ་དག་འཇོམས་པར་འགྱུར་ཞིང་། ཡུལ་སངས་རྒྱས་དང་ཆོས་སོགས་ལ་ནི་གནོད་པ་མི་མངའ་བ་ཡིན་ཏེ། སངས་རྒྱས་ནི་སངས་རྒྱས་ཆོས་ཀྱི་སྐུ་ཡིན་པ་ལ། དེ་ནི་འདུས་མ་བྱས་པ་ཡིན་པ་དང༌། སངས་རྒྱས་ཀྱི་སྐུ་གཟུགས་ལ་སོགས་པའི་གཟུགས་བརྙན་དེ་ཉིད་ནི་བེམས་པོའི་རང་བཞིན་ཡིན་པས་དེ་ལ་གནོད་པ་བྱས་པས་སངས་རྒྱས་སོགས་ལ་དོན་ལ་གནོད་པ་མི་འགྱུར་བ་ཡིན་པས་སོ། །

བླ་མ་གཉེན་ལ་སོགས་པ་དང༌། །བཤེས་ལ་གནོད་པ་བྱེད་རྣམས་ལའང་། །སྔ་མའི་ཚུལ་གྱི་རྐྱེན་དག་ལས། །འགྱུར་བར་མཐོང་ནས་ཁྲོ་བ་བཟློག །ཅེས་པ་ནི། རང་གི་བླ་མ་དགེ་བའི་བཤེས་གཉེན་དང་། ཉེ་དུ་ལ་སོགས་པའི་གཉེན་དང་གྲོགས་པོ་སོགས་དང་། བཤེས་ཏེ་མཛའ་གྲོགས་ལ་སོགས་པ་དེ་དག་ལ་གནོད་པ་བྱེད་མཁན་གྱི་རིགས་བྱུང་ན། དེ་རྣམས་ལ་ཡང་ཐབས་ཤེས་གཞན་འཇམ་པོའི་སྒོ་ནས་ཟློག་པར་ནུས་ན་མ་གཏོགས་རྩུབ་པོའི་སྒོ་ནས་ཞེ་སྡང་སྐྱེ་མི་རིགས་ཤིང་། སོ་སོའི་ལས་ཀྱིས་བསྐུལ་ནས་དེ་དང་དེ་ལ་གནོད་པར་བྱེད་པ་དེ་དག་བྱུང་པ་ཡིན་པར་བསམས་ཏེ། དེ་ཡང་དེ་ལྟར་གཞན་གྱི་དབང་ཞེས་སྔ་མའི་ཚུལ་གྱིས་སོ་སོ་ལ་གནོད་པར་བྱེད་པའི་སྔོན་གྱི་ལས་ལ་སོགས་པའི་རྐྱེན་གཞན་དང་གཞན་དག་ལ་བརྟེན་ནས་ད་ལྟ་གཞན་གྱིས་གཞན་ལ་གནོད་པར་བྱེད་པའི་སྡུག་བསྔལ་དེ་དག་ཏུ་འགྱུར་བར་མཐོང་ནས། རང་གི་རྒྱུད་ཀྱི་ཁོང་ཁྲོ་བ་བཟློག་སྟེ་སྤང་བར་བྱ་དགོས་པར་གསུངས། 

ལུས་ཅན་རྣམས་ལ་སེམས་ཡོད་དང༌། །སེམས་མེད་གཉིས་ཀས་གནོད་བྱས་ན། །སེམས་ཡོད་ཅི་སྟེ་བཀར་ཏེ་བཀོན། །དེ་བས་གནོད་པ་བཟོད་པར་གྱིས། །ཞེས་པ་ནི། ལར་ལུས་ཅན་ཏེ་སེམས་ཅན་རྣམས་ལ་སེམས་ཡོད་པའི་མི་ལ་སོགས་པ་དེ་དག་རྣམས་ཀྱིས་གནོད་པ་བྱེད་པ་དང༌། སེམས་མེད་ཀྱི་མེ་དང་ཆུ་དང་རླུང་ལ་སོགས་པ། གཞན་ཡང་ས་རྡོ་རི་བྲག་ལ་སོགས་པ་གཉིས་ཀས་གནོད་པ་བྱེད་ན། དེ་ལས་སེམས་ཡོད་ཀྱི་སེམས་ཅན་གྱིས་གནོད་པ་བྱེད་ན་གནོད་བྱེད་ཀྱི་སེམས་ཅན་དེ་དག་ལོགས་སུ་བཀར་ཏེ་ཅི་སྟེ་ན་དེ་ལ་བཀོན་པར་བྱ་སྟེ་བྱ་མི་རུང་ལ། རྒྱུ་མཚན་དེ་ལྟ་བས་ན་སེམས་ཡོད་མེད་གང་དང་གང་གིས་གནོད་པ་བྱེད་པའི་གནོད་པ་གང་དང་གང་ཡིན་པ་དེ་དག་ཐམས་ཅད་དང་དུ་བླངས་ནས་བཟོད་པ་སྒོམ་པར་གྱིས་ཤིག་ཅེས་པའོ། །

ལ་ལ་རྨོངས་པས་ཉེས་པ་བྱེད། །ལ་ལ་རྨོངས་ཏེ་ཁྲོས་གྱུར་ན། །དེ་ལ་སྐྱོན་མེད་གང་གིས་བྱ། །སྐྱོན་དང་བཅས་ཏེ་གང་ཞིག་ཡིན། །ཞེས་པ་ནི། གང་ཟག་ལ་ལ་ནི་ལས་འབྲས་ལ་རྨོངས་པའམ་དགེ་སྡིག་ལ་ཕན་ཡོན་དང་ཉེས་པ་ཡོད་པ་མ་ཤེས་ནས་རྨོངས་པའི་སྒོ་ནས་སྲོག་གཅོད་པ་དང༌། མ་བྱིན་པར་ལེན་པ་དང་། འདོད་ལོག་སྤྱོད་པ་སོགས་མི་དགེ་བ་དང་མཚམས་མ་མཆིས་པ་ལ་སོགས་པའི་ལས་ཅི་རིགས་པའི་ཉེས་པའམ་ཆོས་སྤོང་གི་ལས་བསགས་པ་སོགས་བྱས་པ་དང་། ཡང་གང་ཟག་གཞན་ལ་ལ་འགའ་ཞིག་ནི་རྨོངས་ཏེ་དེ་ལ་ཤིན་ཏུ་ཁོང་ཁྲོ་བར་གྱུར་ཏེ་ཉེས་ཆད་གཅོད་པ་ལ་སོགས་པ་དེ་འདྲ་བྱས་པར་གྱུར་ན། དེ་གཉིས་ཀ་སྐྱོན་ཅན་གྱི་རང་བཞིན་ཡིན་པས་དེ་ལ་སྐྱོན་མེད་པ་ནི་གང་གིས་བྱས་ཏེ་སུ་ཡང་བྱ་མི་ཤེས་ལ། སྐྱོན་དང་བཅས་པ་དེ་ཡང་གང་ཞིག་ཡིན་ཏེ་གཉིས་ཀ་སྐྱོན་ཅན་ཡིན་པར་མཚུངས་པ་ཡིན་པའི་ཕྱིར་རོ། །

གང་གིས་གཞན་དག་གནོད་བྱེད་པའི། །ལས་དེ་སྔོན་ཆད་ཅི་ཕྱིར་བྱས། །ཐམས་ཅད་ལས་ལ་རག་ལས་ན། །བདག་གིས་འདི་ལ་ཅི་སྟེ་བཀོན། །ཞེས་པ་ནི། དེ་ཡང་ལས་ལ་རག་ལས་པར་གསུངས་པ་ནི། དགྲ་གཉེན་ལ་སོགས་པ་གང་གིས་གཞན་དག་གིས་གནོད་པ་བྱེད་པའི་སྐྱེ་བ་སྔ་མའི་ལས་མི་དགེ་བ་གཞན་ལ་ཕར་གནོད་པ་བྱེད་པ་ལྟ་བུ་དང་པོ་རྒྱུ་མཚན་ཅིའི་ཕྱིར་ན་བྱས། དེས་ན་ད་ལྟ་བདེ་སྡུག་བཏང་སྙོམས་སོགས་རང་དང་གཞན་ལ་གང་དང་གང་བྱུང་པ་དེ་དག་ཐམས་ཅད་སྐྱེ་བ་སྔོན་མའི་དགེ་སྡིག་གི་ལས་ལ་རག་ལས་པ་ཡིན་ན། ད་ལྟ་བདག་གི་གཉེན་དང་རང་ཉིད་ལ་གཞན་དག་གིས་མི་སྙན་པ་བརྗོད་པ་དང་བརྙས་བཅོས་བྱེད་པ་སོགས་གནོད་པ་བྱེད་པའི་ལས་གང་ཡིན་པ་དེ་ནི་སྐྱེ་བ་སྔོན་མ་རང་རང་གིས་གཞན་ལ་གནོད་པ་བྱས་པའི་ལས་ཀྱི་འབྲས་བུ་ཡིན་པས་ན།བདག་གི་གནོད་བྱེད་དེ་དག་ལ་ཅི་སྟེ་ན་བཀོན་ཏེ་ཁོང་ཁྲོ་བར་བྱ་སྟེ་བྱ་མི་འོས་གསུངས། 

དེ་ལྟར་མཐོང་ནས་ཅི་ནས་ཀྱང་། །ཐམས་ཅད་ཕན་ཚུན་བྱམས་སེམས་སུ། །འགྱུར་བ་དེ་ལྟར་བདག་གིས་ནི། །བསོད་ནམས་དག་ལ་བསྒྲིམས་ཏེ་བྱ། །ཞེས་པ་ནི། གོང་དུ་བཤད་པ་དེ་ལྟར་དུ་ཐམས་ཅད་ལས་ཀྱི་རྐྱེན་ལ་བརྟེན་ནས་བྱུང་པ་ཡིན་པ་མཐོང་བའམ་ཤེས་པར་བྱས་ནས་ཅི་ནས་ཀྱང་རང་དང་རང་གི་གཉེན་དང་། དེ་ལ་གནོད་པ་བྱེད་པའི་དགྲ་དང་བཅས་པ་ཐམས་ཅད་ཕན་ཚུན་གཅིག་གིས་གཅིག་ལ་གནོད་པའི་སེམས་ཐམས་ཅད་སྤངས་ཏེ། ཕ་མ་བུ་ཚ་ལྟ་བུ་བྱམས་པའི་སེམས་སུ་འགྱུར་བ་དེ་ལྟར་བདག་གིས་ནི་བསོད་ནམས་དགེ་བའི་ལས་དག་ལ་ཚུལ་བཞིན་དུ་བསྒྲིམས་ཏེ་འབད་པར་བྱ་དགོས་པ་ཡིན། 

དཔེར་ན་ཁྱིམ་ཚིག་གྱུར་པའི་མེ། །ཁྱིམ་གཞན་ཞིག་ཏུ་སོང་ནས་ནི། །རྩྭ་སོགས་གང་ལ་མཆེད་བྱེད་པ། །དེ་ནི་ཕྱུང་སྟེ་དོར་བར་རིགས། །ཞེས་པ་ནི། ཁྱིམ་སྟེ་གྲོང་པ་འགའ་ཞིག་མེ་ཡིས་ཚིག་པར་གྱུར་པའི་ཚེ་ན་མེ་དེ་ཉིད་རིམ་པ་བཞིན་དུ་ཁྱིམ་གཞན་ཞིག་ཏུ་སོང་ནས་ནི་རྩྭ་དང་ཚང་མང་ཤིང་ལ་སོགས་པ་གང་ལ་མེ་དེ་མཆེད་པ་བྱེད་པར་གྱུར་པ་དེ་ནི་དང་པོ་ཉིད་ནས་ཕྱུང་སྟེ་ཕྱིར་དོར་བར་རིགས་ཤིང་འཐད་པ་ཡིན་ལ། 

དེ་བཞིན་གང་ལ་སེམས་ཆགས་ནས། །ཞེ་སྡང་མེ་ནི་མཆེད་གྱུར་པ། །བསོད་ནམས་ཚིག་པར་དོགས་པ་ཡིས། །དེ་ནི་དེ་ཡི་མོད་ལ་དོར། །ཞེས་དཔེ་ཇི་ལྟ་བ་དེ་བཞིན་དུ། རང་གི་གཉེན་ཉེ་དང་གྲོགས་པོ་སོགས་གང་ལ་རང་གི་སེམས་ལྷག་པར་ཆགས་ཤིང་ཞེན་ནས་དེའི་རྐྱེན་གྱིས་དེ་ལ་གནོད་པ་བྱེད་མཁན་གྱི་གནོད་བྱེད་ཀྱི་དགྲ་བོ་སོགས་ལ་ཞེ་སྡང་བར་གྱུར་པའི་ཞེ་སྡང་གི་མེ་དེ་ཉིད་ནི་མཆེད་པར་གྱུར་པ་ཡིས། །བདག་གི་རྒྱུད་ཀྱི་བསྐལ་པ་སྟོང་དུ་བསགས་པའི་བསོད་ནམས་དགེ་བའི་དངོས་པོ་དེ་དག་ཚིག་པའམ་ཟད་པར་འགྱུར་བའི་དོགས་པ་བྱུང་ན། དེ་ལྟ་བུའི་དོགས་པའི་སྒོ་ནས་གཉེན་ཉེ་ལ་སོགས་པ་གང་ལ་ལྷག་པར་ཆགས་ཤིང་ཞེན་པ་དེ་ནི་དེའི་མོད་ལ་དོར་བར་བྱ་སྟེ་སྤོང་བར་བྱ་དགོས་པའོ། །

གསད་བྱའི་མི་ཞིག་ལག་བཅད་དེ། །གལ་ཏེ་ཐར་ན་ཅིས་མ་ལེགས། །གལ་ཏེ་མི་ཡི་སྡུག་བསྔལ་གྱིས། །དམྱལ་བ་བྲལ་ན་ཅིས་མ་ལེགས། །ཞེས་པ་ནི། དཔེར་ན་གསད་པར་བྱ་བའི་མི་ཉེས་ཅན་ཞིག་དངོས་སུ་ཁྲིམས་བཅད་པའི་གནས་སྐབས་ན་ལག་པ་ཡ་གཅིག་ཙམ་བཅད་དེ། གལ་ཏེ་མ་བསད་ནས་སྲོག་ཐར་པར་གྱུར་ན་ཅིས་མ་ལེགས་ཏེ་ཤིན་ཏུ་ལེགས་པ་ཡིན་པ་དཔེ་དེ་བཞིན་དུ། གལ་ཏེ་རང་གི་གཉེན་ཉེ་ལ་སོགས་པ་དང༌། རང་ལ་གནོད་པ་བྱེད་པ་ཅུང་ཟད་བྱུང་བ་ཙམ་ལ་གནོད་པས་བཟོད་པ་སྒོམ་པའི་མི་ཡི་སྡུག་བསྔལ་ལྟ་བུ་དེ་ཉིད་ཀྱིས་ཁོང་ཁྲོ་བའི་འབྲས་བུ་སྐྱེ་བ་ཕྱི་མ་ལ་དམྱལ་བའི་སྡུག་བསྔལ་དེ་ཉིད་དང་འབྲལ་རྒྱུ་ཡིན་ན་ཅིས་མ་ལེགས་ཏེ་ཤིན་ཏུ་ལེགས་པ་ཡིན་ཞེས་པའོ། །

ད་ལྟའི་སྡུག་བསྔལ་འདི་ཙམ་ལའང་། །བདག་གིས་བཟོད་པར་མི་ནུས་ན། །དེས་ན་དམྱལ་བའི་སྡུག་བསྔལ་རྒྱུ། །ཁྲོ་བ་ཅི་སྟེ་བཟློག་མི་བྱེད། །ཅེས་པ་ནི། ད་ལྟ་མིའི་ཡུལ་གྱི་དགྲ་བོའི་བརྙས་བཅོས་ལ་སོགས་པའི་སྡུག་བསྔལ་ཕྲན་ཚེགས་འདི་ཙམ་ལ་ཡང་བདག་གིས་བཟོད་པ་སྒོམ་པར་མི་ནུས་པ་ཡིན་ན། སྐྱེ་བ་ཕྱི་མ་ལ་དམྱལ་བ་ཚ་གྲང་གི་གནས་སུ་སྐྱེས་ནས་ཚ་གྲང་གི་དམྱལ་བའི་སྡུག་བསྔལ་མྱོང་བའི་རྒྱུ་ཁོང་ཁྲོ་བ་དེ་ཉིད་རང་དང་གཞན་གྱི་རྒྱུད་ན་ཡོད་པ་ཅིའི་ཕྱིར་ན་ཟློག་པར་མི་བྱེད་དེ་ངེས་པར་དུ་ཟློག་སྟེ་བཟོད་པ་སྒོམ་འོས་པ་ཡིན་གསུངས། 

འདོད་པའི་དོན་དུ་བསྲེག་ལ་སོགས། །དམྱལ་བ་སྟོང་ཕྲག་མྱོང་གྱུར་ཀྱང་། །བདག་གིས་རང་གི་དོན་དང་ནི། །གཞན་གྱི་དོན་ཡང་མ་བྱས་སོ། །ཞེས་པ་ནི། དེ་སྔ་སྔོན་ཆད་སྐྱེ་བ་ཐོག་མེད་ནས་ད་ལྟའི་བར་དུ་ཡུལ་འདོད་ཡོན་གཟུགས་སྒྲ་དྲི་རོ་རེག་བྱ་ལ་སོགས་པ་ཡིད་དུ་འོང་བ་དེ་དག་ཐོབ་པའི་དོན་དུ་སྡིག་པ་མི་དགེ་བ་བསགས་ནས་དེའི་འབྲས་བུ་དམྱལ་བའི་མེའི་ནང་དུ་བསྲེགས་པ་དང༌། རལ་གྲི་དང་སྟ་རེ་སོགས་ཀྱིས་བཅད་པ་དང་བཤགས་པ་ལ་སོགས་པས་དམྱལ་བ་ཚ་དམྱལ་དང་གྲང་དམྱལ་དེ་དག་གི་སྡུག་བསྔལ་ལན་སྟོང་ཕྲག་མང་པོར་སྔོན་དུ་མྱོང་ཟིན་པར་གྱུར་པ་ཡིན་མོད་ཀྱང་། དེ་མྱངས་པས་བདག་རང་གིས་རང་གི་དོན་མངོན་མཐོ་དང་ངེས་ལེགས་དང་། སེམས་ཅན་གཞན་གྱི་དོན་ཐར་པ་དང་ཐམས་ཅད་མཁྱེན་པའི་གོ་འཕང་གང་ཡང་བསྒྲུབས་པར་མ་བྱས་ཏེ། ཐམས་ཅད་སྟོང་རྐྱང་འཕྲོ་རླག་ཏུ་གྱུར་པར་གསུངས། 

འདི་ནི་དེ་ཙམ་གནོད་མིན་ལ། །དོན་ཆེན་དག་ཀྱང་འགྲུབ་འགྱུར་བས། །འགྲོ་བའི་གནོད་སེལ་སྡུག་བསྔལ་ལ། །དགའ་བ་འབའ་ཞིག་འདིར་བྱ་རིགས། །ཞེས་པ་ནི། ད་ལྟ་སྡུག་བསྔལ་ཐམས་ཅད་དང་དུ་བླངས་ཏེ་གནོད་བྱེད་ལ་ཇི་མི་སྙམ་པའི་བཟོད་པ་སྒོམ་པར་བྱེད་པ་འདི་ནི་དམྱལ་བའི་སྡུག་བསྔལ་དེ་ཙམ་དུ་སྟེ་གནོད་པ་ཆེན་པོའི་རང་བཞིན་ནི་མ་ཡིན་ལ། དོན་ཆེན་པོ་བཟོད་པའི་དཀའ་ཐུབ་དགེ་བ་རྣམ་པར་དག་པ་དེ་ཉིད་ཀྱང་འགྲུབ་པར་འགྱུར་བ་ཡིན་པས།འགྲོ་བ་སེམས་ཅན་གཞན་གྱི་རྒྱུད་ཀྱི་གནོད་པ་དེ་དག་ཐམས་ཅད་སེལ་བར་བྱེད་པ། ད་ལྟ་རང་གིས་སྡུག་བསྔལ་དང་ལེན་གྱི་སྒོ་ནས་བཟོད་པ་སྒོམ་པའི་སྡུག་བསྔལ་དེ་ཉིད་ལ་ནི་དགའ་བ་འབའ་ཞིག་སྐབས་འདིར་བྱ་རིགས་སོ། །ཞེས་གནོད་བྱེད་དེ་ལ་ཁོང་ཁྲོ་བ་སོགས་བྱ་མི་འོས་ཞེས་པའོ། །

བདག་གི་དགྲ་ལ་ལེགས་པར་བྱེད་པ་ལ་བཟོད་པ། བཞི་པ་བདག་གི་དགྲ་ལ་ལེགས་པར་བྱེད་པ་ལ་བཟོད་པ་སྒོམ་པ་ནི། གཞན་གྱིས་ཡོན་ཏན་ལྡན་བསྟོད་ནས། །གལ་ཏེ་དགའ་བའི་བདེ་ཐོབ་ན། །ཡིད་ཁྱོད་ཀྱང་ནི་དེ་བསྟོད་ནས། །ཅིའི་ཕྱིར་དེ་ལྟར་དགའ་མི་བྱེད། །ཅེས་པ་ནི། གང་ཟག་གཞན་གྱིས་རང་གི་འགྲན་ཟླའི་ཡུལ་དགྲ་བོ་དེ་ཐོས་པ་བསམ་པ་སྒོམ་པ་ལ་སོགས་པའམ། མཁས་པ་དང་བཙུན་པ་བཟང་པོ་ལ་སོགས་པའི་ཡོན་ཏན་འདི་དང་འདི་ལྟ་བུ་དང་ལྡན་ནོ་ཞེས་བསྟོད་ནས། གལ་ཏེ་བསྟོད་པ་པོ་དེའི་སེམས་རྒྱུད་ན་དགའ་བའི་བདེ་བ་ཐོབ་པར་གྱུར་ན། ཡིད་དམ་སེམས་མ་རུངས་པ་ཁྱོད་ཀྱང་ནི་རང་གི་འགྲན་ཟླ་དགྲ་བོ་དེ་ལ་དེ་ལྟར་དུ་ཡོན་ཏན་གྱི་སྒོ་ནས་བསྟོད་པར་བྱས་ནས།རྒྱུ་མཚན་ཅིའི་ཕྱིར་ན་དེ་ལྟར་དེ་ལ་བསྟོད་པའི་དགའ་བ་དེ་རང་གིས་ཀྱང་ཉམས་སུ་མྱོང་བར་མི་བྱེད་དེ་བྱེད་པར་འོས་སོ། 

ཁྱོད་ཀྱི་དགའ་བའི་བདེ་བ་འདི། །བདེ་འབྱུང་ཁ་ན་མ་ཐོ་མེད། །ཡོན་ཏན་ལྡན་པ་རྣམས་ཀྱིས་གནང་། །གཞན་སྡུད་པ་ཡི་མཆོག་ཀྱང་ཡིན། །ཞེས་པ་ནི།སེམས་ཁྱོད་ཀྱིས་རང་གི་དགྲ་བོ་ལ་བསྟོད་པའི་དགའ་བའི་བདེ་བ་ལ་ལོངས་སྤྱོད་ན། འདི་ཉིད་ནི་ཡུལ་འདོད་ཡོན་ལ་ཆགས་ཤིང་ཞེན་པའི་བདེ་བ་དང་གཏན་ནས་མི་འདྲ་བར་ཚེ་འདི་དང་སྐྱེ་བ་ཕྱི་མའི་བདེ་བ་ཐམས་ཅད་ཀྱི་འབྱུང་གནས་ཁ་ན་མ་ཐོ་བ་སྟེ་སྡིག་པ་མི་དགེ་བའི་ཉེས་པ་གཏན་ནས་མེད་པར་ཡོན་ཏན་དང་ལྡན་པ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཀྱང་མ་བཀག་ཅིང་གནང་བ་དང་། གཞན་ཡང་གདུལ་བྱ་འཁོར་དུ་སྡུད་པར་བྱེད་པའི་ཐབས་མཁས་མཆོག་ཏུ་གྱུར་པ་ཞིག་ཀྱང་ཡིན་ཞེས་པའོ། །

གཞན་ཡང་དེ་ལྟར་བདེ་འགྱུར་ཞེས། །གལ་ཏེ་ཁྱོད་བདེ་འདི་མི་འདོད། །གླ་རྔན་སྦྱིན་སོགས་སྤངས་པའི་ཕྱིར། །མཐོང་དང་མ་མཐོང་ཉམས་པར་འགྱུར། །ཞེས་པ་ནི། གཞན་ཡང་བསྟོད་པའི་ཡུལ་རང་གི་དགྲ་དེ་ལ་བསྟོད་པ་ཡིན་ན། དེའི་སེམས་རྒྱུད་ལ་བདེ་བ་ཐོབ་པར་འགྱུར་བས་ན་བསྟོད་པ་མི་བྱ་ཞེས་ཕྲག་དོག་གི་བསམ་པ་ངན་པས། གལ་ཏེ་ཁྱོད་རང་གིས་ཡུལ་དགྲ་བོ་དེ་ལ་བསྟོད་པའི་བདེ་བ་འདི་ཉིད་མི་འདོད་ན། འོ་ན་རང་ཉིད་ཀྱི་ལས་བསྒྲུབ་པར་བྱ་བའི་ཆེད་དུ་བྲན་གཡོག་ལ་གླ་རྔན་སྦྱིན་པ་སོགས་ཐམས་ཅད་ཀྱང་སྤང་དགོས་པ་ཡིན་པའི་ཕྱིར། དེ་ལྟར་བྱས་ན་མཐོང་བ་ཚེ་འདིའི་ལས་དོན་ཉམས་པར་འགྱུར་བ་མ་ཟད། མ་མཐོང་བ་སྐྱེ་བ་ཕྱི་མའི་སྦྱིན་པའི་འབྲས་བུ་དེ་དག་ཀྱང་ཉམས་པར་འགྱུར་རོ། །

རང་གི་ཡོན་ཏན་བརྗོད་པའི་ཚེ། །གཞན་ལ་བདེ་བའང་འདོད་པར་བྱེད། །གཞན་གྱི་ཡོན་ཏན་བརྗོད་པའི་ཚེ། །རང་ལའང་བདེ་བ་མི་འདོད་བྱེད། །ཅེས་པ་ནི། གཞན་དགྲ་བོ་སོགས་ཀྱིས་རང་གི་ཐོས་པ་སློབ་གཉེར་ལ་སོགས་པའི་ཡོན་ཏན་ཕྲན་ཚེགས་ཡོད་པ་དེ་བརྗོད་པར་བྱེད་པའི་ཚེ་ན་གཞན་ཕ་རོལ་པོ་རྗོད་པ་པོ་ལ་རང་གི་ཡོན་ཏན་དེ་བརྗོད་པའི་བདེ་བ་དེའང་འདོད་པར་བྱེད་དེ་དང་དུ་ལེན་ལ། གཞན་རང་གི་འགྲན་ཟླ་དེ་ཉིད་ཀྱི་ཡོན་ཏན་རང་གིས་བརྗོད་དགོས་པའི་ཚེ་ན་རང་གི་སེམས་ལ་དེའི་ཡོན་ཏན་བརྗོད་པའི་བདེ་བ་མི་འདོད་པར་བྱེད་པ་དེ་ནི་སེམས་ཕྱིན་ཅི་ལོག་ཏུ་གྱུར་པ་ཡིན་ཞེས་གསུངས། 

སེམས་ཅན་ཐམས་ཅད་བདེ་འདོད་པས། །བྱང་ཆུབ་ཏུ་ནི་སེམས་བསྐྱེད་ནས། །སེམས་ཅན་རང་གི་བདེ་རྙེད་ན། །དེ་ཀོ་ཅི་སྟེ་ཁྲོ་བར་བྱེད། །ཅེས་པ་ནི། སྔར་སེམས་ཅན་ཐམས་ཅད་བླ་ན་མེད་པའི་བདེ་བ་ཐོབ་པར་འདོད་པའི་སྒོ་ནས་བསམ་པ་བྱང་ཆུབ་མཆོག་ཏུ་སེམས་བསྐྱེད་པར་བྱས་ནས། ད་ལྟར་རང་གི་གྲོགས་བྱེད་མི་དགོས་པར་སེམས་ཅན་རང་རང་གིས་བདེ་བ་སོགས་ཕྲན་ཚེགས་ཙམ་རྙེད་པར་གྱུར་པའི་སྐབས་ན། དེ་ཀོ་ཅི་སྟེ་ཁྱོད་སེམས་མ་རུངས་པར་བྱེད་པའི་ཁོང་ཁྲོ་བྱེད་དེ་བྱེད་མི་འོས་གསུངས།
 
འཇིག་རྟེན་གསུམ་མཆོད་འཚང་རྒྱ་བར། །སེམས་ཅན་རྣམས་ནི་འདོད་ཅེ་ན། །བསྙེན་བཀུར་ངན་ངོན་ཙམ་མཐོང་ནས། །ཅི་ཕྱིར་དེ་ལ་གདུང་བར་བྱེད། །ཅེས་པ་ནི། ཐོག་མར་བྱང་ཆུབ་མཆོག་ཏུ་སེམས་བསྐྱེད་པའི་དུས་སུ་ནི་ས་བླ་ལྷའི་འཇིག་རྟེན། ས་འོག་ཀླུའི་འཇིག་རྟེན། ས་སྟེང་མིའི་འཇིག་རྟེན་ཏེ་འཇིག་རྟེན་གསུམ་གྱིས་མཆོད་པའི་གནས་སུ་གྱུར་པ་མངོན་པར་རྫོགས་པར་འཚང་རྒྱ་བར་སེམས་ཅན་རྣམས་ནི་འདོད་ཅིང་དེ་འདྲ་ཁས་བླངས་ན། ད་ལྟ་སེམས་ཅན་རང་རང་སོ་སོའི་བསྙེན་བཀུར་ངན་ངོན་ཙམ་ཐོབ་པ་མཐོང་ནས། རྒྱུ་མཚན་ཅིའི་ཕྱིར་ན་དེ་ལ་ཁྱོད་སེམས་གདུང་བར་བྱེད་དེ་གདུང་བར་བྱ་མི་འོས་ཞེས་པའོ། །

གསོ་བྱ་གང་ཞིག་ཁྱོད་གསོ་བ། །ཁྱོད་ཉིད་ཀྱིས་ནི་སྦྱིན་བྱ་སྟེ། །གཉེན་གྱི་འཚོ་བ་རྙེད་གྱུར་ན། །དགར་མི་འགྱུར་བར་སླར་ཁྲོའམ། །ཞེས་པ་ནི། སེམས་ཅན་རང་རང་སོ་སོའི་ཕ་མ་དང་གཉེན་ཉེ་ལ་སོགས་པ་གསོ་བྱའི་གཉེན་གྱི་རིགས་གང་ཞིག་དོན་ངོ་མ་ལ། སྔོན་རང་གིས་ཁས་བླངས་པ་ལྟར་སེམས་མ་རུངས་པ་ཁྱོད་ཉིད་ཀྱི་གསོ་བར་བྱ་བ་དེ་ལ། ཁྱོད་ཉིད་ཀྱིས་ནི་ཟས་གོས་ཕོངས་པ་མེད་པ་སྦྱིན་པར་བྱ་དགོས་པ་ལ། ཁྱོད་ཀྱིས་ད་ལྟ་སྦྱིན་མ་དགོས་པར་སེམས་ཅན་རང་རང་སོ་སོའི་གཉེན་ཉེ་ལ་སོགས་པ་དེ་དག་རྣམས་ཀྱིས་ཟས་གོས་སོགས་ཀྱི་འཚོ་བ་ཙམ་རྙེད་པར་གྱུར་པའི་སྐབས་ན། དེ་ལ་རང་ཉིད་སེམས་དགའ་བར་མི་འགྱུར་བར་སླར་ཁོང་ཁྲོ་བའམ་ཅི། དེ་ལ་རྣམ་པ་ཀུན་ཏུ་ཁྲོ་མི་རིགས་སོ་ཞེས་པའོ། །

དེ་ཅི་འགྲོ་ལ་མི་འདོད་ན། །དེ་ལ་བྱང་ཆུབ་འདོད་གང་ཡིན། །གང་ཞིག་གཞན་འབྱོར་ཁྲོ་དེ་ལ། །བྱང་ཆུབ་སེམས་ནི་ག་ལ་ཡོད། །ཅེས་པ་ནི། འཕྲལ་གྱི་རྙེད་པ་དང་བཀུར་སྟི་དེ་ཙམ་ཡང་ཅི་འགྲོ་བ་སེམས་ཅན་ལ་ཡོད་པར་མི་འདོད་ན། འགྲོ་བ་སེམས་ཅན་གཞན་རྣམས་ལ་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་འདོད་པ་དེ་ནི་གང་ཞིག་ཡིན། དེ་ཡང་གང་ཟག་གང་ཞིག་གཞན་གྱི་ཆོས་དང་འཇིག་རྟེན་གྱི་འབྱོར་པ་ཅུང་ཟད་རྙེད་པར་གྱུར་པ་དེ་ལ་ཁྲོ་བར་བྱེད་པའི་གང་ཟག་དེ་ལྟ་བུ་ལ་བསམ་པ་བཟང་པོ་བྱང་ཆུབ་ཀྱི་སེམས་ཞེས་བྱ་བ་དེ་ཉིད་ནི་ག་ལ་ཡོད་དེ་གཏན་ནས་མེད་པར་ངེས་སོ། །

གལ་ཏེ་དེས་དེ་ལས་རྙེད་དམ། །སྦྱིན་བདག་ཁྱིམ་ན་གནས་གྱུར་པ། །ཀུན་ཏུའང་དེ་ཁྱོད་ལ་མེད་ན། །བྱིན་མ་བྱིན་རུང་དེས་ཅི་བྱ། །ཞེས་པ་ནི། གལ་ཏེ་རང་གི་འགྲན་ཟླར་གྱུར་པའི་དགྲ་བོ་དེ་ཡིས་གསེར་ལྟ་བུ་དངོས་པོ་རིན་ཐང་ཅན་སྦྱིན་བདག་དེ་ལས་རྙེད་དམ་སྟེ་ཐོབ་པར་གྱུར་ཏམ། ཡང་ན་མ་ཐོབ་པར་སྦྱིན་བདག་རང་གི་ཁྱིམ་ན་གནས་པར་གྱུར་པ་གང་ཡིན་ཡང་། དངོས་པོ་དེ་རྣམ་པ་ཀུན་ཏུའང་མ་རུངས་པའི་སེམས་ཁྱོད་ལ་ནི་ཐོབ་པ་མེད་ན། རང་གི་འགྲན་ཟླར་གྱུར་པའི་དགྲ་དེ་ལ་བྱིན་ཀྱང་རུང་མ་བྱིན་ཀྱང་རུང་སྟེ། དེས་སེམས་མ་རུངས་པ་ཁྱོད་ལ་ཅི་ཞིག་བྱ་སྟེ་དགོས་པ་མེད་དོ། །  

བསོད་ནམས་དང་ནི་དད་པའམ། །རང་གི་ཡོན་ཏན་ཅིའི་ཕྱིར་འདོར། །རྙེད་པར་འགྱུར་བ་མི་འཛིན་པ། །གང་གིས་ཁྲོ་བར་མི་བྱེད་སྨོས། །ཞེས་པ་ནི། རང་གི་འགྲན་ཟླར་གྱུར་པའི་དགྲ་བོ་ལྟ་བུ་དེས་རྒྱུ་ནོར་ལོངས་སྤྱོད་རྙེད་པ་ཐོབ་པའི་རྒྱུ་ནི་སྔོན་བསོད་ནམས་བསགས་ཡོད་པ་དང་ནི། དེ་ལ་སྦྱིན་བདག་དད་པ་བསྐྱེད་དེ་ཆོས་ཉན་པའམ་ཡོན་འབུལ་བར་བྱེད་པའི་གནས་སྐབས་ན། སེམས་མ་རུངས་པ་ཁྱོད་ཀྱིས་རང་གི་རྒྱུད་མཁས་བཙུན་བཟང་པོའི་ཡོན་ཏན་ཅུང་ཟད་མི་འཛིན་པ་ཅིའི་ཕྱིར་ན་འདོར་བར་བྱེད། དེ་ཡང་སྐྱེ་བ་སྔོན་མ་ནས་ཀྱང་གཞན་ལ་བསམ་པ་ངན་པ་ཕ་རོལ་པོར་འགྲན་སེམས་ཁོ་ན་བྱས་པ་ལས། རང་གི་རྒྱུད་ལ་རྙེད་པ་དང་བཀུར་སྟི་ཐོབ་པར་འགྱུར་བའི་ཡོན་ཏན་དེ་ལྟ་བུ་མི་འཛིན་པ་བདག་ཉིད་ལ་རྒྱུ་མཚན་གང་གིས་ན་ཁྲོ་བར་མི་བྱེད་སྨོས་ཤིག་ཅེས་པའོ། །

ཁྱོད་ནི་རང་གིས་སྡིག་བྱས་ལ། །མྱ་ངན་མེད་པར་མ་ཟད་ཀྱི། །བསོད་ནམས་བྱས་པ་གཞན་དག་དང་། །ལྷན་ཅིག་འགྲན་པར་བྱེད་འདོད་དམ། །སེམས་མ་རུངས་པ་ཁྱོད་ནི་རང་གི་སྐྱེ་བ་སྔོན་མར་གཞན་ལ་ཕྲག་དོག་དང་ང་རྒྱལ་དང་འགྲན་སེམས་ལ་སོགས་པའི་སྡིག་པ་མི་དགེ་བའི་ལས་བསགས་པར་བྱས་པས། ད་ལྟ་རྙེད་པ་དང་བཀུར་སྟི་ཐོབ་པར་འགྱུར་བའི་བསོད་ནམས་མ་བསགས་པ་ལ་མྱ་ངན་མེད་པའམ་འགྱོད་པ་མེད་པར་མ་ཟད། ད་དུང་སྐྱེ་བ་སྔ་མ་རྣམས་སུ་བསོད་ནམས་རྒྱ་ཆེན་པོ་བསྒྲུབས་པར་བྱས་པའི་བསོད་ནམས་ཆེན་པོ་གཞན་དག་དང་ལྷན་ཅིག་ཏུ་འགྲན་པར་བྱེད་པ་འདོད་དམ་ཅི་སྟེ་ཤིན་ཏུ་མི་འོས་པར་གསུངས། 

དགྲ་བོ་ལ་མི་འདོད་པའི་གེགས་བྱེད་པ་ལ་བཟོད་པ། གཉིས་པ་འདོད་པའི་གེགས་བྱེད་པ་ལ་བཟོད་པ་སྒོམ་པ་ལ་གཉིས་ཏེ། དགྲ་བོར་མི་འདོད་པའི་གེགས་བྱེད་པ་ལ་བཟོད་པ་སྒོམ་པ་དང༌། བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ་སྒོམ་པའོ། །དང་པོ་ནི། བམ་པོ་གཉིས་པའོ། །གལཏེ་དགྲ་ཞིག་མི་དགའ་ནའང་། །དེ་ལ་ཁྱོད་དགར་ཅི་ཞིག་ཡོད། །ཁྱོད་ཀྱི་ཡིད་སྨོན་ཙམ་གྱིས་ནི། །དེ་ལ་གནོད་པའི་རྒྱུར་མི་འགྱུར། །ཞེས་པ་ནི། གལ་ཏེ་རང་གི་དགྲ་བོར་བརྙས་བཅོས་ལ་སོགས་པའི་མི་དགའ་བའི་གནས་ཚུལ་བྱུང་ན་དེ་ལ་སེམས་མ་རུངས་པ་ཁྱོད་དགའ་བར་འདོད་པ་རྒྱུ་ཅི་ཞིག་ཡོད། དགྲ་བོ་དེ་ཉིད་ལ་རྒྱུ་ནོར་རླག་པ་སོགས་བྱུང་ན་བསམས་པའི་སེམས་མ་རུངས་པ་ཁྱོད་ཀྱི་ཡིད་ལ་སྨོན་པ་ཙམ་གྱིས་ནི་དགྲ་བོ་དེ་དག་ལ་གནོད་པའི་རྒྱུ་ནི་གར་ཡང་མི་འགྱུར་བར་རང་ཉིད་ཀྱི་བསམ་པ་ངན་པ་ཙམ་ཡིན་པར་ཟད་ཅེས་པའོ། །

ཁྱོད་ཀྱི་འདོད་པས་སྡུག་བསྔལ་དེ། །གྲུབ་ནའང་ཁྱོད་དགར་ཅི་ཞིག་ཡོད། །གལ་ཏེ་འཚེངས་པར་འགྱུར་ཞེ་ན། །དེ་ལས་ཕུང་བ་གཞན་ཅི་ཡོད། །ཅེས་པ་ནི། སེམས་མ་རུངས་པ་ཁྱོད་ཀྱིས་རང་གི་དགྲ་བོ་དེ་ལ་མི་ཤི་རྒྱུ་རླག་ལ་སོགས་པ་ངན་པ་བྱུང་བར་འདོད་པའི་སྡུག་བསྔལ་དེ་ཉིད་ཐོག་ཏུ་འཁེལ་ཏེ་གྲུབ་པར་གྱུར་ན་ཡང་སེམས་ཁྱོད་ལ་དགའ་བར་འགྱུར་བ་ཅི་ཞིག་ཡོད།ཁོ་ན་རེ། གལ་ཏེ་དེ་འདྲ་བྱུང་ན་བདག་གི་སེམས་འཚེངས་ཏེ་རེ་བ་གང་བར་འགྱུར་རོ་ཞེ་ན།དེ་ལྟ་བུའི་བསམ་པ་ངན་པ་མི་ལ་བྱེད་པ་དེའི་ལན་ཆགས་རང་གི་ཚེ་འདི་ལ་མི་འདོད་པ་རྣམ་པ་སྣ་ཚོགས་འབྱུང་ཞིང་ཕྱི་མར་ངན་སོང་གི་གནས་སུ་ལྟུང་བར་འགྱུར་བར་སོགས་ཚེ་འདི་ཕྱི་གཉིས་ཀར་ཕུང་བར་འགྱུར་བའི་གཞི་ཡིན་པས། དེ་ལས་ཕུང་བའི་རྒྱུ་གཞན་ཅི་ཞིག་ཡོད་དེ་མེད་དོ། །

ཉོན་མོངས་ཉ་པས་བཏབ་པ་ཡི། །མཆིལ་པ་འདི་ནི་མི་ཟད་གཟེ། །དེས་བཟུང་སེམས་དམྱལ་བུམ་པར་ཡང་། །དམྱལ་བའི་སྲུང་མས་བདག་འཚེད་དེས། །ཞེས་པ་ནི། ཉོན་མོངས་པ་འདོད་ཆགས་ལ་སོགས་པ་ནི་ཉ་པ་ལྟ་བུ་ཡིན་པས་དེས་བཏབ་པར་བྱེད་པ་ནི་ཉ་ཟིན་པར་བྱེད་པའི་ལྕགས་ཀྱུའམ་མཆིལ་པ་ལྟ་བུ་འདི་ནི་ཕྲག་དོག་དང་འགྲན་སེམས་ང་རྒྱལ་ལ་སོགས་པ་ཡིན་ན། འདི་ནི་སྡུག་བསྔལ་འབྱུང་བར་བྱེད་པའི་གཞི་ཡིན་པ་ཤིན་ཏུ་མི་བཟད་པ་གཟེ་བ་སྟེ་རྣོ་ངར་ཆེན་པོ་དེས་རང་ཉིད་གལ་ཏེ་བཟུང་ནས་ཟིན་པར་གྱུར་ན་སྐྱེ་བ་ཕྱི་མ་དེའི་འབྲས་བུ་སེམས་ཅན་དམྱལ་བའི་བུམ་པ་སྟེ་ཟངས་མོ་ཆེ་དེ་ཉིད་ཀྱི་ནང་དུ་སེམས་ཅན་གཤིན་རྗེས་སྐྱེས་བུ་ལས་མཁན་དམྱལ་བའི་སྲུང་མ་དེ་དག་རྣམས་ཀྱིས་བདག་རང་ཉིད་འཚེད་པར་ཏེ་བཙོ་བར་ངེས་པའི་རང་བཞིན་ཅན་ཡིན་པས་དེས་ན་ཤིན་ཏུ་ཉེས་པ་ཆེན་པོ་ཡིན་ཞེས་སོ། ། 

བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ། གཉིས་པ་བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ་སྒོམ་པའི་ཚུལ་ནི། བསྟོད་དང་གྲགས་པའི་རིམ་གྲོས་ནི། །བསོད་ནམས་མི་འགྱུར་ཚེར་མི་འགྱུར། །བདག་སྟོབས་མི་འགྱུར་ནད་མེད་མིན། །ལུས་བདེ་བར་ཡང་མི་འགྱུར་རོ། །ཞེས་པ་ནི། འཇིག་རྟེན་ཐ་མལ་པ་རྣམས་ཀྱིས་དོན་ཏུ་གཉེར་བར་བྱ་བའི་ཆོས་བསྟོད་པ་དང་སྙན་པ་དང་རྙེད་བཀུར་ལ་སོགས་པ་དེ་དག་ཐམས་ཅད་ཀྱི་གེགས་བྱེད་པ་བྱུང་ན་དེ་ལ་ཁོང་ཁྲོ་བར་བྱ་བ་རྣམ་པ་ཀུན་ཏུ་མི་རིགས་ཏེ། དེ་ཡང་བདག་དང་བདག་གི་བཤེས་ལ་ཡོད་ཏན་དང་ལྡན་པ་ཉིད་དོ་ཞེས་སོགས་དངོས་སུ་ངོས་ནས་བསྟོད་པ་དང་། ལྐོག་ནས་སྙན་པའི་གྲགས་པའི་རིམ་གྲོ་དང་བཀུར་སྟི་བྱུང་ན། དེ་ནི་སྐྱེ་བ་ཕྱི་མ་ཕན་ཆད་ལ་ཕན་པར་འགྱུར་བའི་བསོད་ནམས་དགེ་བའི་ལས་གསོག་པ་ནི་གང་ཡང་མི་འགྱུར་ལ། ཚེ་འདི་ཉིད་ལ་ཚེ་རིང་པོར་གནས་ཐུབ་པ་ཡང་མི་འགྱུར་ལ། ཡང་བདག་རང་གི་ལུས་སེམས་སྟོབས་དང་ལྡན་པར་ཡང་མི་འགྱུར་ལ།ཡང་རླུང་མཁྲིས་བད་ཀན་ལ་སོགས་པའི་ནད་མེད་པར་ཡང་མི་འགྱུར་ལ། ཐ་ན་ཟས་ཀྱིས་ལྟོ་འགྲངས་པ་ལྟ་བུའི་ལུས་ཅུང་ཟད་བདེ་བར་གནས་པ་དེ་འདྲ་ཡང་མི་འགྱུར་བས། བསྟོད་པ་དང་སྙན་པའི་གྲགས་པ་སོགས་དོན་དུ་གཉེར་བ་ལ་དགོས་པ་གང་ཡང་མེད་ཅེས་གསུངས།

བདག་ནི་རང་དོན་ཤེས་གྱུར་ན། །དེ་ལ་རང་དོན་ཅི་ཞིག་ཡོད། །ཡིད་བདེ་འབའ་ཞིག་འདོད་ན་ནི། །རྒྱན་སོགས་ཆང་ཡང་བསྟེན་དགོས་སོ། །ཞེས་པ་ནི། ལར་བདག་ནི་རང་གི་དོན་ཅུང་ཟད་ལེགས་ཉེས་བླང་དོར་བྱེད་ཤེས་པར་གྱུར་པ་ཞིག་ཡིན་ན། བསྟོད་པ་དང་སྙན་པ་སོགས་བྱུང་ན་དེ་ལ་རང་གིས་དགའ་བ་སྐྱེ་འོས་པའི་རང་བཞིན་ཅི་ཞིག་ཡོད་བརྟག་པར་བྱ་བ་ལ།བསྟོད་པ་དང་སྙན་པའི་གྲགས་པ་བྱུང་ན་རང་ཡིད་བདེ་བར་འགྱུར་བས་དེ་དོན་དུ་གཉེར་བྱ་ཡིན་ནོ་སྙམ་དུ་སེམས་ན། འོ་ན་ཡིད་བདེ་བ་འབའ་ཞིག་དོན་དུ་གཉེར་བ་ཡིན་ན་ནི། རྒྱན་པོ་འགྱེད་པ་སོགས་ཤོ་དང་བག་དང་མིག་མང་རྩེ་བ་དང་ཆང་བཏུང་བ་དང་བུད་མེད་སོགས་ལ་ཡང་། བསྟེན་དགོས་པར་འགྱུར་བས་སོ་ཞེས་སྐྱོན་བསྟན་པའོ། །

གྲགས་པའི་དོན་དུ་ནོར་གཏོང་ཞིང་། །བདག་ཉིད་ཀྱང་ནི་གསོད་བྱེད་ན། །ཚིག་འབྲུ་རྣམས་ཀྱིས་ཅི་ཞིག་བྱ། །ཤི་ན་དེས་ཀོ་སུ་ལ་བདེ། །ཞེས་པ་ནི། འཇིག་རྟེན་ན་མི་འགའ་རེ་གཏོང་ཕོད་ཀྱི་གྲགས་པ་དོན་དུ་གཉེར་བའི་སྒོ་ནས་རང་ལ་ནོར་རྫས་ཕྲན་བུ་ཡོད་པ་དེ་བྱིན་མི་རུང་བ་ལ་སྦྱིན་པར་བྱེད་པའི་སྒོ་ནས་གཏོང་ཞིང་། ཡང་མི་དགའ་ཞིག་ནི་དཔའ་རྩལ་གྱི་གྲགས་པ་དོན་དུ་གཉེར་བའི་སྒོ་ནས་དགྲ་དང་འཐབ་པའི་གཡུལ་ས་ལ་ཞུགས་ནས་ནི་ཕྱེ་མ་ལེབ་མེའི་ནང་དུ་མཆོངས་པ་ལྟ་བུར་བདག་རང་ཉིད་ཀྱང་དགྲ་བོ་ལ་གསོད་དུ་བཅུག་པར་བྱེད་པ་དེ་འདྲ་ཡོད་ན། དེ་ཡང་ཕྱུག་པོ་འབྱོར་ལྡན་གཏོང་ཕོད་ཅན་ཡིན་ཟེར་བ་དང་། མི་དེ་དཔའ་རྩལ་ཅན་ཡིན་ཟེར་བལྟ་བུའི་ཚིག་འབྲུ་བརྗོད་པ་རྣམས་ཀྱིས་ནི་ཅི་ཞིག་བྱ་སྟེ་དགོས་པ་གང་ཡང་མེད་ལ། རང་རང་ཤི་བར་གྱུར་པའི་གནས་སྐབས་ན་དེ་ལྟ་བུའི་གཏོང་ཕོད་ཅན་དཔའ་རྩལ་ཅན་ཞེས་པའི་ཚིག་འབྲུ་དེ་དག་རྣམས་ཀྱིས་དེས་ཀོ་སུ་ལ་བདེ་སྟེ་སུ་ལ་ཡང་བདེ་བ་ནི་ཅུང་ཟད་ཙམ་མེད་ན། དེ་འདྲའི་སྙན་པའི་གྲགས་པ་དོན་དུ་གཉེར་བ་དེ་དག་ནི་དགོས་པ་མེད་ཅེས་པའོ། །

བྱེ་མའི་ཁང་བུ་རྡིབ་གྱུར་ན། །བྱིས་པ་རྣམས་ནི་ག་ཆད་ངུ་། །དེ་བཞིན་བསྟོད་དང་གྲགས་ཉམས་ན། །རང་གི་སེམས་ནི་བྱིས་པ་བཞིན། །ཞེས་པ་ནི། དཔེར་ན། རྩེད་མོ་ལ་དགའ་བའི་བྱིས་པ་ཆུང་ངུ་ཐམས་ཅད་ཀྱིས་བྱེ་མའི་ཁང་བུ་དང་པོ་ཡར་བསྐྱེད་ནས། དེ་ཉིད་ཡང་རྡིབ་སྟེ་ཞིག་པར་གྱུར་པའི་སྐབས་ན་བྱིས་པ་ཆུང་ངུ་དེ་རྣམས་ནི་ག་ཆད་དེ་ཡི་ཐང་ཆད་ཅིང་ཧ་ལས་ཏེ་ཤི་ལ་ཁད་དུ་ངུ་ནས་ཆོ་ངེ་འདོན་པར་བྱེད་པ་ཡོད། དཔེ་དེ་བཞིན་དུ་ངོས་ནས་ཡོན་ཏན་བརྗོད་དེ་བསྟོད་པ་དང༌། ལྐོག་ནས་སྙན་པར་སྨྲ་བའི་གྲགས་པ་དེ་དག་དགྲ་བོས་གེགས་བྱེད་པ་སོགས་ཀྱི་སྒོ་ནས་ཉམས་པར་གྱུར་པའི་གནས་སྐབས་ན། ཤིན་ཏུ་སེམས་སྡུག་ནས་མི་དགའ་བའི་རྣམ་པ་སྐྱེས་པ་ནི་རང་གི་སེམས་དེ་བྱིས་པ་ཆུང་ངུའི་སེམས་བཞིན་དུ་ཡིན་ཏེ། གྲགས་པ་དང་བསྟོད་པ་ཉམས་པ་ལ་གནོད་པ་གང་ཡང་མེད་པ་ཡིན་པའི་ཕྱིར་རོ། །

རེ་ཞིག་སྒྲ་ལ་སེམས་མེད་ཕྱིར། །བདག་ལ་བསྟོད་སེམས་ཡོད་མི་སྲིད། །བདག་ལ་གཞན་དགའ་ཞེས་གྲགས་པ། །དེ་ནི་དགའ་བའི་རྒྱུ་ཡིན་གྲང་། །ཞེས་པ་ནི། ལར་བདག་དང་བདག་གི་བཤེས་ལ་བསྟོད་པ་དང་སྙན་པར་སྨྲ་བ་སོགས་ལ་དགའ་བའི་སྐབས་ན། དེ་ཡང་ཕ་རོལ་པོས་བསྟོད་བསྔགས་རྗོད་པའི་ངག་སྒྲ་དེ་ལ་དགའ་བ་ཡིན་ནམ། ངག་སྒྲ་དེ་ཀུན་ནས་སློང་བའི་སེམས་དེ་ལ་དགའ་བ་ཡིན་ནམ་སྙམ་དུ་དཔྱད་ན། རེ་ཞིག་རྣ་བ་ལ་ཐོས་པའི་བསྟོད་བསྔགས་རྗོད་པར་བྱེད་པའི་སྒྲ་དེ་ལ་ནི་སེམས་ཏེ་ཤེས་པ་མེད་པའི་ཕྱིར་ན། བདག་ལ་བསྟོད་པ་བྱའོ་སྙམ་པའི་སེམས་ཡོད་པ་མི་སྲིད་པས་དེ་ལ་དགའ་བར་མི་རིགས་ལ། དེས་ན་བདག་དང་བདག་གི་བཤེས་ལ་བསྟོད་པ་པོ་གང་ཟག་གཞན་དགའ་བ་ཡིན། ཞེས་གཞན་བསྟོད་པ་པོའི་སེམས་དགའ་བར་གྱུར་པ་དེ་ནི་རང་ཉིད་ཀྱི་བསམ་བློ་དགའ་བའི་རྒྱུ་ཡིན་གྲང་ན་ཞེས་པ་སྟེ་ཁྱོད་དེ་འདྲ་ཡིན་ལས་ཆེ་ཞེས་པའོ། །

གཞན་ནམ་ཡང་ན་བདག་ལའང་རུང་། །གཞན་དགའ་བདག་ལ་ཅི་ཞིག་ཕན། །དགའ་བདེ་དེ་ནི་དེ་ཉིད་ཀྱི། །བདག་གིས་དེ་ལས་ཤས་མི་ཐོབ། །ཅེས་པ་ནི། རང་གི་གཉེན་དང་གྲོགས་དང་གཞན་དགྲའམ། ཡང་ན་བདག་ལ་བསྟོད་པ་པའང་རུང་སྟེ་བསྟོད་པ་པོའི་གང་ཟག་གཞན་གྱི་རྒྱུད་ཀྱི་བསམ་པ་དགའ་བར་གྱུར་པ་དེ་ཉིད་ཀྱིས་ནི་བདག་ལ་ཅི་ཞིག་ཕན་ཏེ་ཅི་ཡང་མི་ཕན། དེའི་རྒྱུ་མཚན་ནི་བསྟོད་པ་བརྗོད་པ་པོའམ་སྙན་པར་སྨྲ་བ་པོའི་གང་ཟག་གི་བསམ་པ་དགའ་བར་གྱུར་པ་དེ་ནི་བསྟོད་པ་པོ་དེ་ཉིད་ཀྱི་ཡིན་པ་མ་གཏོགས། བདག་གིས་དེ་ལས་ཤས་ཏེ་ཆ་ཤས་ཙམ་ཡང་མི་ཐོབ་པའི་ཕྱིར་རོ། །

དེ་བདེ་བ་ཡིས་བདག་བདེ་ན། །ཀུན་ལའང་དེ་བཞིན་བྱ་དགོས་ན། །ཅི་ལྟར་གཞན་ལ་དགའ་བ་ཡིས། །བདེ་བར་འགྱུར་ན་བདག་མི་བདེ། །ཞེས་པ་ནི། དཔེར་ན། མ་ལ་བདེ་པོ་དང་སྐྱིད་པོ་བྱུང་ན་བུའི་བསམ་པ་བདེ་བར་འགྱུར་བ་ལྟར། བསྟོད་པ་པོའམ་སྙན་པར་སྨྲ་བ་པོ་དེ་བློ་བདེ་བ་ཐོབ་པ་ཡིས་བདག་ཀྱང་རྒྱུ་མཚན་དེས་བློ་ལ་བདེ་བའམ་དགའ་བ་ཡིན་ཞེས་འདོད་ན། འོ་ན་སེམས་ཅན་གཞན་རང་གི་དགྲ་ལ་སོགས་པ་ཀུན་ལའང་བསྟོད་པ་པོས་བསྟོད་པའི་གནས་སྐབས་ན་རང་ཉིད་ཀྱང་དགའ་བར་བྱ་དགོས་ན། ཅི་ལྟར་ན་རང་གི་དགྲ་བོ་སོགས་གཞན་འགའ་རེ་ལ་གང་ཟག་གཞན་གྱིས་བསྟོད་པའི་སྐབས་ན་བསྟོད་པ་པོའི་བསམ་པ་དགའ་བ་ཡིས་དེའི་རྒྱུད་ན་བདེ་བ་ཐོབ་པར་འགྱུར་བ་ན། ཕྲག་དོག་གི་བསམ་པ་ངན་པའི་སྒོ་ནས་བདག་རང་ཉིད་ཡིད་མི་དགའ་བ་མི་བདེ་བར་འགྱུར་བ་དེའང་མི་འཐད་དོ་གསུངས། 

དེ་བས་བདག་ནི་བསྟོད་དོ་ཞེས། །རང་གི་དགའ་བ་སྐྱེ་འགྱུར་བ། །དེ་ཡང་དེ་ལྟར་མི་འཐད་པས། །བྱིས་པའི་སྤྱོད་པ་ཁོ་ནར་ཟད། །ཅེས་པ་ནི། རྒྱུ་མཚན་དེ་ལྟ་བས་ན་བདག་ནི་མཁས་པ་དང༌། བཙུན་པ། བཟང་པོ་ལ་སོགས་པའི་ཡོན་ཏན་དང་ལྡན་པ་ཉིད་དུ་བསྟོད་དོ་ཞེས་པའི་སྒོ་ནས་རང་གི་སེམས་ལ་ནི་དགའ་བ་སྐྱེ་བར་འགྱུར་བ་དེ་ཡང་། གཞན་རང་གི་དགྲ་བོ་ལ་བསྟོད་པའི་སྐབས་ན་དགའ་བ་མེད་པ་དེ་ལྟར་སྐྱེ་བ་མི་འཐད་པས། རང་ལ་བསྟོད་པའི་གནས་སྐབས་ན་བསྟོད་པ་པོའི་སེམས་རྒྱུད་ན་དགའ་བ་ཐོབ་པ་དེས་རང་གི་བསམ་བློ་ལ་དགའ་བ་སྐྱེ་བ་ཡིན་ཞེས་འདོད་པ་དང་། རང་གི་དགྲ་ལ་བསྟོད་པའི་སྐབས་ན་བསྟོད་པ་པོའི་རྒྱུད་ཀྱི་བསམ་པ་དགའ་བ་དེས་རང་ལ་དགའ་བ་མེད་ཅིང་ཕྲག་དོག་གི་བསམ་པ་སྐྱེ་བ་དེ་ནི། བྱིས་པ་ཆུང་ཆུང་གིས་བྱེ་མའི་ཁང་བུ་ལ་དགའ་བའི་རྩེད་མོའི་སྤྱོད་པ་ཁོ་ནར་སྙིང་པོ་མེད་པར་ཟད་དོ་ཞེས་པའོ། །

བསྟོད་སོགས་བདག་ནི་གཡེང་བར་བྱེད། །དེས་ནི་སྐྱོ་བའང་འཇིག་པར་བྱེད། །ཡོན་ཏན་ལྡན་ལ་ཕྲག་དོག་དང༌། །ཕུན་སུམ་ཚོགས་པའང་འཇིག་པར་བྱེད། །ཅེས་པ་ནི། ལར་དམ་པའི་ཆོས་ཉན་པ་དང་བསམ་པ། སྒོམ་པ་དང་སྒྲུབ་པ་ཉམས་ལེན་སོགས་བྱེད་མཁན་གྱི་ཆོས་པ་ཞིག་ཡིན་ན། གལ་ཏེ་དེ་ཡིས་བསྟོད་པ་དང་སྙན་པ་དང་། རྙེད་པ་དང་། བཀུར་སྟི་སོགས་དེ་དག་ལ་ཞེན་ཅིང་ཆགས་པ་ཡིན་ན། དེའི་སྐབས་ན་བདག་རང་ཉིད་ཀྱི་སེམས་ནི་དེ་ལ་གཡེང་ནས་དམ་པའི་ཆོས་སྒྲུབ་པའི་བར་ཆད་ཁོ་ནར་འགྱུར་ཞིང་། དེ་ལྟ་བུའི་རྙེད་པ་དང་བཀུར་སྟི། བསྟོད་བསྔགས་ལ་སོགས་པ་དེ་ཉིད་ཀྱིས་ནི་ཁམས་གསུམ་འཁོར་བ་ལ་སྡུག་བསྔལ་གྱི་རང་བཞིན་ཡིན་པ་མ་ཤེས་ནས་འཁོར་བ་ལ་སྐྱོ་བའི་སེམས་སམ་ངེས་འབྱུང་གི་བསམ་བློ་དེ་ཉིད་ཀྱང་འཇིག་པར་བྱེད། དེར་མ་ཟད་གང་ཟག་གཞན་སྐྱེས་བུ་དམ་པ་ཐོས་བསམ་སྒོམ་པའམ་མཁས་བཙུན་བཟང་པོའི་ཡོན་ཏན་དང་ལྡན་པ་དེ་དག་རྣམས་ལ་ཡང་སེམས་མ་དགའ་ཞིང་ཕྲག་དོག་དང་འགྲན་སེམས་སོགས་ཀྱི་སྒོ་ནས་ལས་ངན་པ་བསགས་པ་དང༌། དེ་ལྟ་བུའི་སྒོ་ནས་ཚེ་འདི་དང་སྐྱེ་བ་ཕྱི་མའི་དོན་དུ་ཕུན་སུམ་ཚོགས་པའི་དགེ་བའི་རྩ་བ་ཚང་མ་དེའི་འབྲས་བུ་བདེ་བ་དང་བཅས་པ་ཐམས་ཅད་འཇིག་པར་བྱེད་པ་ཡིན། དེས་ན་བསྟོད་པ་དང་སྙན་པ་སོགས་ལ་ཆགས་པ་བྱེད་དུ་མི་རིགས་པས་དེ་ལ་གེགས་བྱེད་པ་པོ་ལ་ཁྲོ་བ་ཡང་རྣམ་པ་ཀུན་ཏུ་མི་འོས་གསུངས། 

དེ་ཕྱིར་བདག་གི་བསྟོད་སོགས་ནི། །གཞིག་ཕྱིར་གང་དག་ཉེར་གནས་པ། །དེ་དག་བདག་ནི་ངན་སོང་དུ། །ལྟུང་བ་བསྲུང་ཕྱིར་ཞུགས་མིན་ནམ། །ཞེས་པ་ནི། རྒྱུ་མཚན་དེའི་ཕྱིར་ན་བདག་རང་གི་བསྟོད་པ་དང་སྙན་པར་སྨྲ་བ་སོགས་དེ་དག་ཐམས་ཅད་ནི་ངན་སོང་དུ་སྐྱེ་བའི་སྣ་འདྲེན་སྐུལ་མ་ལྟ་བུ་ཡིན་པས་དེ་གཞིག་པའམ་མེད་པར་བྱ་བའི་ཕྱིར་དུ། གནོད་པ་བྱེད་པའི་དགྲ་བོ་ལྟ་བུ་གང་དག་རང་གི་དྲུང་ན་ཉེ་བར་གནས་ཏེ་བསྟོད་པ་དང་སྙན་པ་སོགས་ལ་གེགས་བྱེད་པ་དེ་དག་ནི། དོན་ངོ་མར་བྱེད་ན་བདག་ནི་བསྟོད་བཀུར་སྙན་གྲགས་ཀྱིས་བསླུས་ནས་དམྱལ་བ་ལ་སོགས་པའི་ངན་སོང་གི་གནས་སུ་ལྟུང་བར་འགྱུར་བ་ཡིན་པ་ལ། དེ་ལ་ལྟུང་དུ་མ་བཅུག་ནས་བསྲུང་བར་བྱ་བའི་ཕྱིར་དུ་ཞུགས་པ་མིན་ནམ་སྟེ་ཡིན་ཞེས་པའོ། །

བདག་ནི་གྲོལ་བ་དོན་གཉེར་ལ། །རྙེད་དང་བཀུར་སྟིས་འཆིང་མི་དགོས། །གང་དག་བདག་བཅིངས་གྲོལ་བྱེད་པ། །དེ་ལ་བདག་ནི་ཇི་ལྟར་ཁྲོ། །ཞེས་པ་ནི། བདག་ནི་ཁམས་གསུམ་འཁོར་བ་བཙོན་ཁང་ལྟ་བུའི་ནང་དུ་ལས་དང་ཉོན་མོངས་པའི་ལྕགས་སྒྲོག་གིས་བསྡམས་པ་ལྟ་བུ་དེ་ལས་གྲོལ་བ་སྟེ་ཐར་པ་ཐོབ་པ་དོན་དུ་གཉེར་བར་བྱེད་པ་ཡིན་ལ། ད་དུང་དེའི་ཁར་རྙེད་པ་དང་བཀུར་སྟི་ལ་ཞེན་ཅིང་ཆགས་པས་འཆིང་ཐག་དམ་པོ་དེ་ཉིད་ཀྱིས་ཀྱང་རྣམ་པ་ཀུན་ཏུ་འཆིང་མི་དགོས་པའམ་སྡོམ་མི་དགོས་པ་ཞིག་ཡིན་ལ། གནོད་བྱེད་ཀྱི་དགྲ་བོ་གང་དག་ནི་བདག་རྙེད་བཀུར་གྱིས་བཅིངས་པ་དང་ལས་ཉོན་གྱིས་བཅིངས་པར་བྱས་པ་དེ་གྲོལ་བར་བྱེད་པ། ཕན་བཏགས་པའི་གྲོགས་པོ་ལྟ་བུ་དེ་ལ་བདག་ནི་ཇི་ལྟར་ན་ཁོང་ཁྲོ་སྟེ་ཁྲོ་བར་མི་འོས་སོ། །

བདག་ནི་སྡུག་བསྔལ་འཇུག་འདོད་ལ། །སངས་རྒྱས་ཀྱིས་ནི་བྱིན་བརླབས་བཞིན། །མི་གཏོང་སྒོ་འཕར་ཉིད་གྱུར་པ། །དེ་ལ་བདག་ནི་ཇི་ལྟར་ཁྲོ། །ཞེས་པ་ནི། བདག་ནི་རྙེད་པ་དང་བཀུར་སྟི།བསྟོད་པ་དང་སྙན་པར་སྨྲ་བ་སོགས་ལ་ཞེན་ཅིང་ཆགས་པས་སྒོ་ཕྱེས་ཏེ་ངན་སོང་གི་ཁང་ཆེན་དུ་ཚ་གྲང་སོགས་ཀྱི་སྡུག་བསྔལ་ལ་འཇུག་པར་འདོད་པ་ལྟ་བུ་དེ་འདྲ་ཞིག་ཡིན་ལ། རྫོགས་པའི་སངས་རྒྱས་བཅོམ་ལྡན་འདས་ཀྱིས་ནི་བྱིན་གྱིས་བརླབས་པ་བཞིན་དུ། ངན་སོང་གི་སྡུག་བསྔལ་གྱི་གནས་དེ་ཉིད་དུ་མི་གཏོང་ནས་སྒོ་བཀག་པའམ་སྒོ་འཕར་ཏེ་སྒོ་གླེགས་ཉིད་དུ་གྱུར་པ་ནི་གནོད་པ་བྱེད་པའི་དགྲ་བོ་དེ་དག་ཡིན་པས། དེ་དག་ལ་བདག་ནི་ཇི་ལྟར་ན་ཁོང་ཁྲོ་སྟེ་ཁོང་ཁྲོ་བར་བྱ་མི་འོས་སོ། །

འདི་ནི་བསོད་ནམས་གེགས་བྱེད་ཅེས། །དེ་ལའང་ཁྲོ་བར་རིགས་མིན་ཏེ། །བཟོད་མཚུངས་དཀའ་ཐུབ་ཡོད་མིན་ན། །དེ་ལ་བདག་ནི་མི་གནས་སམ། །ཞེས་པ་ནི། རང་ལ་གནོད་པ་བྱེད་པའི་དགྲ་བོ་བྱུང་ན། དགྲ་བོ་འདི་ཉིད་ཀྱིས་ནི་བདག་གི་བསོད་ནམས་ཀྱི་གེགས་བྱེད་པ་ཡིན་ཏེ། བདག་གིས་རྙེད་པ་མང་ཙམ་ཐོབ་པ་དང༌། བསྟོད་པ་དང་སྙན་པར་སྨྲ་བ་སོགས་བྱུང་ན་དེ་ལ་བརྟེན་པའི་སྒོ་ནས་དཀོན་མཆོག་ལ་མཆོད་པ་འབུལ་བ། ངན་སློང་ལ་སྦྱིན་པ་བཏོང་བ་ལ་སོགས་པས་བསོད་ནམས་གསོག་རྒྱུ་ཡིན་པ་ལ། དགྲ་བོས་ནི་དེ་ཉིད་ཉམས་པར་བྱེད་པས་བསོད་ནམས་ཀྱི་གེགས་བྱེད་པ་ཡིན་ནོ་ཞེས་པའི་སྒོ་ནས། ཡང་གནོད་བྱེད་ཀྱི་དགྲ་བོ་དེ་ལའང་ཁོང་ཁྲོ་བ་རིགས་ཤིང་འཐད་པ་མ་ཡིན་ཏེ། རྒྱུ་མཚན་ནི་དོན་ངོ་མ་ལ་གནོད་བྱེད་ལ་ཇི་མི་སྙམ་པའི་སྒོ་ནས་བཟོད་པ་སྒོམ་ན་བཟོད་པ་དང་མཚུངས་པའི་དཀའ་ཐུབ་བམ་བསོད་ནམས་ནི་གང་ཡང་ཡོད་པ་མ་ཡིན་ན། དེ་ལྟ་བུའི་གནོད་བྱེད་ལ་ཇི་མི་སྙམ་པའི་བཟོད་པ་སྒོམ་པ་དེ་ལ་བདག་ནི་མི་གནས་སམ་སྟེ་དེ་ལ་ངེས་པར་གནས་པ་སྟེ་བཟོད་པ་སྒོམ་ན་དེ་མཆོག་ཏུ་གྱུར་པ་ཡིན་པའི་ཕྱིར་ཞེས་པའོ། །

གལ་ཏེ་བདག་ནི་རང་སྐྱོན་གྱིས། །འདི་ལ་བཟོད་པར་མི་བྱེད་ན། །བསོད་ནམས་རྒྱུ་ནི་ཉེར་གནས་པ། །འདི་ལ་བདག་གེགས་བྱེད་པར་ཟད། །ཅེས་པ་ནི། གལ་ཏེ་བདག་གི་ཕྲག་དོག་དང་ང་རྒྱལ་ལམ་འགྲན་སེམས་ལ་སོགས་པའི་སྐྱོན་གྱིས་དགྲ་བོས་ཅུང་ཟད་གནོད་པ་བྱས་པ་འདི་ཉིད་ལ་བཟོད་པ་སྒོམ་པར་མི་བྱེད་ན། རང་གིས་བཟོད་པ་སྒོམ་ན་བསོད་ནམས་ཚད་མེད་པ་འགྲུབ་པར་བྱེད་པའི་རྒྱུ་དེ་ཉིད་ནི་དགྲ་བོས་གནོད་པ་བྱས་པ་དེ་ཡིན་པས་དེ་རང་གི་དྲུང་ན་ཉེ་བར་གནས་པ་འདི་ལ། དེ་དང་དུ་མ་བླངས་ནས་རང་གི་བསོད་ནམས་ལ་བདག་རང་ཉིད་ཀྱིས་གེགས་བྱེད་པ་ཁོ་ན་ཉིད་དུ་ཟད་དོ། །

གང་ཞིག་གང་མེད་མི་འབྱུང་ལ། །གང་ཞིག་ཡོད་ན་ཡོད་འགྱུར་བ། །དེ་ཉིད་དེ་ཡི་རྒྱུ་ཡིན་ན། །ཇི་ལྟར་དེ་ལ་གེགས་ཞེས་བྱ། །ཞེས་པ་ནི། བཟོད་པ་སྒོམ་པའི་དཀའ་ཐུབ་བམ་བསོད་ནམས་གང་ཞིག་དགྲ་བོ་ལྟ་བུས་གནོད་པ་བྱས་པའམ་ཐོ་འཚམས་པ་གང་མེད་ན་མི་འབྱུང་བ་ཡིན་ལ། དེ་ཡང་གནོད་བྱེད་ཀྱིས་གནོད་པ་བྱས་པའམ་ཐོ་འཚམས་པ་གང་ཞིག་ཡོད་པ་ཡིན་ན་བཟོད་པ་སྒོམ་པའི་དགེ་བ་བསོད་ནམས་དེའང་སྒྲུབ་པའི་གོ་སྐབས་ཡོད་པར་འགྱུར་བ། དེ་ལྟར་ན་དགྲ་བོས་གནོད་པ་བྱེད་པ་དེ་ཉིད་ནི་བཟོད་པའི་དགེ་རྩ་སྒྲུབ་པ་དེ་ཡི་རྒྱུ་ཡིན་ན། ཇི་ལྟར་ན་ད་དུང་དགྲ་བོས་རང་ལ་གནོད་པ་བྱས་པ་དེ་ལ་བསོད་ནམས་ཀྱི་གེགས་བྱས་སོ་ཞེས་བྱ་རུང་སྟེ་བྱ་མི་རུང་ངོ༌། ། 

དུས་སུ་ཕྱིན་པའི་སློང་མོ་བས། །སྦྱིན་པའི་གེགས་བྱས་ཡོད་མ་ཡིན། །རབ་ཏུ་འབྱིན་པར་བྱེད་གྱུར་པ། །རབ་བྱུང་གེགས་ཞེས་བྱར་མི་རུང་། །ཞེས་པ་ནི། དཔེར་ན། འབྱོར་ལྡན་གང་ཟག་འགའ་ཞིག་གིས་སྦྱིན་པ་གཏོང་བར་བྱེད་པའི་དུས་སུ་ཕྱིན་པའམ་དེ་ན་སླེབས་པའི་སློང་མོ་པ་དེ་རྣམས་ཀྱིས་ངའི་སྦྱིན་པ་གཏོང་བའི་གེགས་བྱས་སོ་ཞེས་པ་དེ་འདྲ་ཡོད་སྲིད་པ་མ་ཡིན་པ་དང༌། ཡང་གང་ཟག་འགའ་ཞིག་ཁྱིམ་ནས་ཁྱིམ་མེད་པར་དགོན་པའི་གནས་སུ་རབ་ཏུ་འབྱིན་པར་བྱེད་པའི་སྡོམ་པ་དགེ་ཚུལ་དང་དགེ་སློང་ལྟ་བུ་ལེན་པར་འདོད་པའི་གནས་སྐབས་ན། མཁན་པོ་དང་། སློབ་དཔོན། དགེ་འདུན་གྱི་ཚོགས་པ་དེ་འདྲ་འཛོམས་པར་གྱུར་པ་ལ་བདག་རབ་ཏུ་བྱུང་བའི་གེགས་བྱས་སོ་ཞེས་བྱར་མི་རུང་བ་ཡིན་པ་དེ་བཞིན་དུ། བདག་གིས་བྱང་ཆུབ་མཆོག་ཏུ་སེམས་བསྐྱེད་ནས་བསོད་ནམས་བྱང་ཆུབ་སེམས་དཔའི་བསླབ་པ་ཉམས་སུ་ལེན་པར་འདོད་པ་ལ་དགྲ་བོས་གནོད་པ་བྱས་ཏེ་གེགས་བྱས་སོ་ཞེས་བྱར་མི་རུང་བར་གསུངས། 

འཇིག་རྟེན་ན་ནི་སློང་བ་མོད། །གནོད་པར་བྱེད་པ་དཀོན་པ་སྟེ། །འདི་ལྟར་ཕར་གནོད་མ་བྱས་ན། །འགའ་ཡང་གནོད་པ་མི་བྱེད་དོ། །ཞེས་པ་ནི། ལར་འཇིག་རྟེན་གྱི་ཁམས་ན་ནི་སྦྱིན་པ་གཏོང་རྒྱུའི་ཟས་ནོར་ལོངས་སྤྱོད་ཡོད་ན་སྦྱིན་པ་གཏང་ཡུལ་གྱི་སློང་མོ་བ་སྤྲང་པོ་བཀྲེན་པ་ནི་ཤིན་ཏུ་མོད་པ་མང་བར་གྱུར་པ་ཡིན་པ་ལ། རང་གིས་བཟོད་པ་སྒོམ་པའི་སྐབས་ན་རང་ལ་གནོད་པ་བྱེད་པ་ནི་དེ་ལས་ཤིན་ཏུ་དཀོན་པ་ཡིན་པ་སྟེ། དཀོན་པའི་རྒྱུ་མཚན་འདི་ལྟར་རང་གིས་སེམས་ཅན་གཞན་ལ་ཚེ་སྔོན་མ་དང་ཚེ་འདི་ལ་ཕར་གནོད་པ་ལྟ་བུ་ཐོ་འཚམས་པ་མ་བྱས་པ་ཡིན་ན། སེམས་ཅན་འགའ་ཡིས་ཀྱང་རང་ཉིད་ལ་ཚུར་གནོད་པའམ་ཐོ་འཚམས་པར་མི་བྱེད་དོ། །དེས་ན་བཟོད་པ་སྒོམ་དགོས་ན་བཟོད་པ་སྒོམ་པའི་ཡུལ་དེ་ཤིན་ཏུ་རྙེད་དཀའ་བ་ཡིན་པར་གསུངས། 

དེ་བས་ངལ་བས་མ་བསྒྲུབས་པའི། །ཁྱིམ་དུ་གཏེར་ནི་བྱུང་བ་ལྟར། །བྱང་ཆུབ་སྤྱོད་པའི་གྲོགས་གྱུར་པས། །བདག་གིས་དགྲ་ལ་དགའ་བར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་ངལ་བའམ་དཀའ་ཚེགས་ཆེན་པོས་མ་བསྒྲུབས་པའི་མི་དབུལ་པོའི་ཁྱིམ་དུ་རིན་པོ་ཆེའི་གཏེར་ཁ་ཕྱེ་བའམ་བྱུང་པར་གྱུར་ན་ཤིན་ཏུ་ཡ་མཚན་གྱི་སྒོ་ནས་དགའ་སྤྲོ་བྱེད་པ་ལྟར། རང་ཉིད་ཀྱིས་ཀྱང་བྱང་ཆུབ་མཆོག་ཏུ་སེམས་བསྐྱེད་ནས་བྱང་ཆུབ་ཀྱི་སྤྱོད་པ་ཕར་ཕྱིན་དྲུག་སོགས་ལ་སྤྱོད་པའམ་སྒྲུབ་པའི་གནས་སྐབས་ན་དགྲའི་གནོད་པ་བྱུང་ན་དེའི་གྲོགས་སུ་གྱུར་པ་ཡིན་པས་ན། བདག་གིས་གནོད་པ་བྱེད་པའི་དགྲ་བོ་བྱུང་བ་ལ་ནི་སེམས་དགའ་བ་ཁོ་ནར་བྱ་འོས་ཞེས་པའོ། །

འདི་དང་བདག་གིས་བསྒྲུབས་པས་ན། །དེ་ཕྱིར་བཟོད་པའི་འབྲས་བུ་ནི། །འདི་ལ་ཐོག་མར་བདར་འོས་ཏེ། །འདི་ལྟར་དེ་ནི་བཟོད་པའི་རྒྱུ། །ཞེས་པ་ནི། བྱང་ཆུབ་སྒྲུབ་པའི་སྐབས་ན་གནོད་པ་བྱེད་མཁན་གྱི་དགྲ་བོ་འདི་དང་བདག་གིས་དཀའ་སྤྱད་སྙིང་རུས་ཀྱི་སྒོ་ནས་ཚུལ་བཞིན་དུ་བླ་མེད་བྱང་ཆུབ་དེ་བསྒྲུབས་པར་བྱས་པ་ཡིན་པས་ན། རྒྱུ་མཚན་དེའི་ཕྱིར་ནམ་ཞིག་ན་བཟོད་པའི་བསོད་ནམས་སམ་དཀའ་ཐུབ་གྱི་འབྲས་བུ་ལ་ནི་སངས་རྒྱས་ཀྱི་གོ་འཕང་ཐོབ་སྟེ་དམ་པའི་ཆོས་ཀྱི་འཁོར་ལོ་བསྐོར་བའི་ཚེ་ན། བྱང་ཆུབ་སྒྲུབ་པའི་གྲོགས་སུ་གྱུར་པའི་གནོད་བྱེད་ཀྱི་དགྲ་བོ་འདི་ལ་ཐོག་མར་བདར་བའམ་བགོ་སྐལ་བྱ་བར་འོས་པ་ཡིན་ཏེ། རྒྱུ་མཚན་ནི་འདི་ལྟར་གནོད་པ་བྱེད་པའི་དགྲ་བོ་བྱུང་བ་དེ་ནི་རང་ཉིད་ཀྱིས་བཟོད་པ་སྒོམ་པའི་རྒྱུ་བྱང་ཆུབ་སྒྲུབ་པའི་གྲོགས་སུ་འགྱུར་བ་ཡིན་པའི་ཕྱིར་གསུངས། 

གལ་ཏེ་བཟོད་བསྒྲུབ་བསམ་མེད་པས། །དགྲ་འདི་མཆོད་བྱ་མིན་ཞེ་ན། །འགྲུབ་པ་ཡི་ནི་རྒྱུར་རུང་བ། །དམ་པའི་ཆོས་ཀྱང་ཅི་སྟེ་མཆོད། །ཅེས་པ་ནི། གལ་ཏེ་དགྲ་བོ་ཡིས་རང་ལ་གནོད་པ་བྱ་བའི་བསམ་པ་མ་གཏོགས་བཟོད་པ་བསྒྲུབ་པའི་གྲོགས་བྱ་བསམ་པའི་བསམ་པ་བཟང་པོ་མེད་པ་ཡིན་པས་ན། དགྲ་བོ་འདི་ནི་མཆོད་པར་བྱ་བའམ་བསྟོད་པར་བྱ་འོས་པ་མ་ཡིན་ནོ་ཞེ་ན། འོ་ན་རང་གི་བྱང་ཆུབ་ཀྱི་སྤྱོད་པ་དགེ་བ་འགྲུབ་པར་བྱེད་པ་ཡི་ནི་རྒྱུ་ཉིད་དུ་རུང་བར་གྱུར་པ། དམ་པའི་ཆོས་དཀོན་མཆོག་གསུང་རབ་གྱི་རྟེན་གླེགས་བམ་སོགས་དེ་དག་ཐམས་ཅད་ཀྱང་ཅི་སྟེ་ན་མཆོད་ཅིང་བསྟོད་དེ། དེ་ལ་ཡང་རང་ལ་ཕན་པར་བྱ་བའི་བསམ་པ་མེད་པ་ཡིན་པའི་ཕྱིར་ཞེས་གསུངས།

གལ་ཏེ་དགྲ་འདི་གནོད་བྱ་བའི། །བསམ་ཡོད་མཆོད་བྱ་མིན་ཞེ་ན། །སྨན་པ་བཞིན་དུ་ཕན་བརྩོན་ན། །བདག་གིས་བཟོད་པ་ཇི་ལྟར་འགྲུབ། །ཅེས་པ་ནི། དེ་ལ་ཁོ་ན་རེ། གལ་ཏེ་དགྲ་བོ་འདི་ནི་དེ་དང་མི་འདྲ་སྟེ། འདི་ལ་ནི་རང་ལ་ཡིན་གཅིག་མིན་གཉིས་གནོད་པ་བྱ་བསམ་པའི་བསམ་པ་ངན་པ་ཡོད་པས་ན། དམ་པའི་ཆོས་བཞིན་དུ་མཆོད་བྱའམ་བསྟོད་པར་བྱ་བའི་ཡུལ་མ་ཡིན་ཞེས་ཟེར་ན། དེ་ཡང་མི་འཐད་དེ། ནད་པ་ཤིན་ཏུ་ཐུ་ཚབས་ཆེ་བ་ལ་བྱམས་པར་གྱུར་པའི་སྨན་པ་བཞིན་དུ། བདག་རང་ལ་ཚུར་ཕན་པའི་རིམ་གྲོ་ཁོ་ན་ལ་བརྩོན་མཁན་དེ་འདྲ་གཅིག་ཡིན་ན། དེ་ལ་བརྟེན་པའི་སྒོ་ནས་བདག་གིས་བཟོད་པ་སྒོམ་པའི་དཀའ་ཐུབ་བམ་བསོད་ནམས་དེ་ཇི་ལྟར་འགྲུབ་སྟེ་འགྲུབ་པར་མི་འགྱུར་ཏེ། བཟོད་པ་ནི་གནོད་པ་བཟོད་པའི་སྒོ་ནས་དགེ་བའི་རྩ་བ་དེ་སྒྲུབ་དགོས་པ་ཡིན་པའི་ཕྱིར་གསུངས། 

དེ་བས་རབ་དུ་སྡང་སེམས་ལ། །བརྟེན་ནས་བཟོད་པ་སྐྱེ་བས་ན། །དེ་ཉིད་བཟོད་པའི་རྒྱུ་ཡིན་པས། །དམ་པའི་ཆོས་བཞིན་མཆོད་པར་འོས། །ཞེས་པ་ནི། རྒྱུ་མཚན་དེ་ལྟར་བས་ན་རབ་ཏུ་སྡང་བའི་སེམས་རང་ལ་ཞེ་སྡང་གི་བསམ་པ་ཡོད་མཁན་གྱི་དགྲ་བོ་དེ་ཉིད་ཀྱིས་གནོད་པ་བྱས་པ་ལ་བརྟེན་ནས་རང་གིས་གནོད་པ་དང་དུ་བླངས་ཏེ་བཟོད་པ་སྒོམ་ན། བཟོད་པ་སྒོམ་པའི་དགེ་བའི་རྩ་བའམ་བསོད་ནམས་རླབས་ཆེན་པོ་དེ་སྐྱེ་བར་འགྱུར་བ་ཡིན་པས་ན། སྡང་བ་སེམས་པའི་དགྲ་བོས་གནོད་པ་བྱེད་པ་དེ་ཉིད་རང་གིས་བཟོད་པ་སྒོམ་པའམ་དེའི་བསོད་ནམས་གསོག་པའི་རྒྱུ་ཡིན་པས་ན། དམ་པའི་ཆོས་དཀོན་མཆོག་ལ་མཆོད་པར་བྱ་བ་ཇི་ལྟ་བ་བཞིན་དུ་དགྲ་བོ་ལའང་བསྟོད་ཅིང་མཆོད་པར་བྱ་འོས་སོ་ཞེས་པའོ། །

སེམས་ཅན་ལ་གུས་པར་བྱ་བའི་ཚུལ། བསོད་ནམས་ཀྱི་ཞིང་དུ་བསམ་སྟེ་གུས་པར་བྱ་བ། གསུམ་པ་སེམས་ཅན་ལ་གུས་པར་བྱ་བ་ལ་གསུམ་སྟེ། བསོད་ནམས་ཀྱི་ཞིང་དུ་བསམ་སྟེ་སེམས་ཅན་ལ་གུས་པར་བྱ་བ་དང་། རྒྱལ་བ་དགྱེས་པའི་ཐབས་ལ་བསམ་སྟེ་གུས་པར་བྱ་བ་དང༌། ཕན་གནོད་ཀྱི་ཞིང་ལ་བསམ་སྟེ་གུས་པར་བྱ་བའོ། །དང་པོ་ནི། དེ་ཕྱིར་སེམས་ཅན་ཞིང་དང་ནི། །རྒྱལ་བའི་ཞིང་ཞེས་ཐུབ་པས་གསུངས། །འདི་དག་མགུ་བྱས་མང་པོ་ཞིག །འདི་ལྟར་ཕུན་ཚོགས་ཕ་རོལ་ཕྱིན། །ཞེས་པ་ནི། རྒྱུ་མཚན་དེའི་ཕྱིར་སངས་རྒྱས་ཀྱི་ས་བོན་བཏབ་ནས་བྱང་ཆུབ་ཀྱི་ལོ་ཏོག་སྨིན་པར་འགྱུར་བ་ལ། སེམས་ཅན་གྱི་ཞིང་དང་ནི་རྒྱལ་བའི་ཞིང་ཞེས་གཉིས་ཀ་བྱང་ཆུབ་ཀྱི་ལོ་ཏོག་སྨིན་པའི་ཞིང་ཡིན་པ་སྟོན་པ་ཐུབ་པའི་དབང་པོས་གསུངས་སོ། །དེས་ན་སེམས་ཅན་འདི་དག་གི་བསམ་པ་མགུ་བར་བྱས་ནས་ཇི་ལྟར་སྔོན་གྱི་དེ་བཞིན་གཤེགས་པ་སངས་རྒྱས་མང་པོ་ཞིག་འདི་ལྟར་སྲིད་པ་དང་ཞི་བའི་ཕུན་སུམ་ཚོགས་པ་ཡོན་ཏན་ཐམས་ཅད་ཀྱི་ཕ་རོལ་ཏུ་ཕྱིན་དེ་སངས་རྒྱས་ཀྱི་གོ་འཕང་ཐོབ་པར་གྱུར་ཏོ་ཞེས་སོ། །

སེམས་ཅན་རྣམས་དང་རྒྱལ་བ་ལས། །སངས་རྒྱས་ཆོས་འགྲུབ་འདྲ་བ་ལ། །རྒྱལ་ལ་གུས་བྱེད་དེ་བཞིན་དུ། །སེམས་ཅན་ལ་མིན་ཅི་ཡི་ཚུལ། །ཞེས་པ་ནི། སེམས་ཅན་རྣམས་ལ་ཉེ་རིང་ཕྱོགས་ལྷུང་སྤངས་པའི་སྒོ་ནས་སྦྱིན་པ་གཏོང་བ་ལ་སོགས་པའི་ཆོས་དང་ཟང་ཟིང་གིས་ཕན་བཏགས་པ་དང༌། རྒྱལ་བ་རྫོགས་པའི་སངས་རྒྱས་རྣམས་ལ་དད་པས་ཀུན་ནས་བསླངས་ཏེ་ཕྱག་དང་བཀུར་སྟི་སོགས་བྱས་པ་གཉིས་ཀ་ལས། མ་འོངས་པ་ན་རང་རྒྱུད་ན་སངས་རྒྱས་ཀྱི་ཆོས་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་དེ་དག་ཐམས་ཅད་འགྲུབ་པར་བྱེད་པའི་རྒྱུ་ཡིན་པར་འདྲ་བ་ཡིན་པ་ལ། རྒྱལ་བ་རྫོགས་པའི་སངས་རྒྱས་ལ་དད་པ་དང་གུས་པ་བྱེད་པ་དེ་བཞིན་དུ། སེམས་ཅན་ཐམས་ཅད་ལ་དེ་ལྟ་བུར་གུས་པ་བྱ་བ་མིན་པར་བརྙས་བཅོས་དང་ཁྱད་གསོད་ལ་སོགས་པ་བྱེད་པ་འདི་ཅི་ཡི་ཚུལ་ཏེ་གཏན་ནས་མི་རུང་བ་ཡིན་གསུངས། 

བསམ་པའི་ཡོན་ཏན་རང་གིས་མིན། །འབྲས་བུ་ལས་ཡིན་དེས་མཚུངས་པར། །སེམས་ཅན་རྣམས་ལའང་ཡོན་ཏན་ཡོད། །དེའི་ཕྱིར་དེ་དག་མཉམ་པ་ཡིན། །ཞེས་པ་ནི། སེམས་ཅན་དང་སངས་རྒྱས་གཉིས་ཡུལ་རང་ངོས་ནས་བསམ་པའི་ཡོན་ཏན་རང་གི་སྒོ་ནས་མཉམ་པ་ཡིན་ཞེས་བཤད་པ་མ་ཡིན་གྱི། རང་གི་རྒྱུད་ན་འབྲས་བུ་སངས་རྒྱས་ཐོབ་པར་ཕན་ཐོགས་པའི་ཆ་ལས་དེ་གཉིས་མཚུངས་པ་ཡིན་ཞེས་བཤད་དེ། དེ་ཡང་སངས་རྒྱས་ལ་དད་ཅིང་མཆོད་ན་རང་ལ་སངས་རྒྱས་ཀྱི་གོ་འཕང་འགྲུབ་པ་དང་ཕན་ཐོགས་པར་འགྱུར་བས། དེ་ལྟར་ན་སངས་རྒྱས་དེས་རང་ལ་ཕན་ཐོགས་པ་དང་མཚུངས་པར་ཏེ་སེམས་ཅན་རྣམས་ལ་ཡང་བསྟོད་པ་དང་བསྔགས་པ། ཆོས་དང་ཟང་ཟིང་གིས་ཕན་བཏགས་པ་ཡིན་ན་རང་རྒྱུད་ལ་སངས་རྒྱས་འགྲུབ་པའི་ཕན་ཐོགས་པའི་ཡོན་ཏན་དེ་ཉིད་ཡོད་པ་དེའི་ཕྱིར་ན་རང་ལ་ཕན་ཐོགས་པའི་ཆ་ནས་སངས་རྒྱས་དང་སེམས་ཅན་དེ་དག་མཉམ་པ་ཡིན་ཞེས་པའོ། །

བྱམས་སེམས་ལྡན་ལ་མཆོད་པ་གང་། །དེ་ནི་སེམས་ཅན་ཆེ་བ་ཉིད། །སངས་རྒྱས་དད་པའི་བསོད་ནམས་གང་། །དེ་ཡང་སངས་རྒྱས་ཆེ་བ་ཉིད། །ཅེས་པ་ནི། སངས་རྒྱས་ཀྱི་མདོ་སྡེ་ལས། དགེ་སློང་མི་སྡུག་པ་སྒོམ་པའི་ཏིང་ངེ་འཛིན་ལ་གནས་པ་ལ་མཆོད་པ་འབུལ་བ་བས་བྱམས་པའི་ཏིང་ངེ་འཛིན་ལ་གནས་པ་ལ་མཆོད་པ་དེ་བསོད་ནམས་ཆེ་ཞེས་གསུངས་པ་ལྟར་དུ། བྱམས་པ་སྒོམ་པའི་སེམས་དང་ལྡན་པ་ལ་མཆོད་པ་གང་འབུལ་བར་བྱེད་པ་ལ་བསོད་ནམས་གཞན་དང་མཉམ་པ་མེད་པ་ཞིག་ཐོབ་པར་འགྱུར་བ་དེ་ནི་ཡུལ་སེམས་ཅན་ལ་དམིགས་ནས་སེམས་ཅན་དེ་རྣམས་བདེ་བ་དང་བདེ་བའི་རྒྱུ་དགེ་བ་དང་ལྡན་པར་གྱུར་པའི་བསམ་པ་ལ་བརྟེན་ནས་བྱུང་བ་ཡིན་པས་དེ་ནི་སེམས་ཅན་གྱི་ཆེ་བ་ཉིད་ཡིན་པ་དང༌། རྫོགས་པའི་སངས་རྒྱས་ལ་སྙིང་ནས་དད་པས་ཀུན་ནས་བསླངས་ཏེ་ཕྱག་དང་བཀུར་སྟི་སོགས་ཀྱིས་མཆོད་པ་འབུལ་བ་ལ་བརྟེན་ནས་འབྲས་བུ་རྒྱ་ཆེན་པོ་འབྱུང་བའི་བསོད་ནམས་གང་ཡིན་པ་དེ་ཡང་སངས་རྒྱས་ཀྱི་ཆེ་བ་ཉིད་ཡིན་པར་གསུངས། 

སངས་རྒྱས་ཆོས་འགྲུབ་ཆ་ཡོད་པ། །དེས་ན་དེ་དག་མཉམ་པར་འདོད། །ཡོན་ཏན་རྒྱ་མཚོ་མཐའ་ཡས་པའི། །སངས་རྒྱས་རྣམས་དང་འགའ་མི་མཉམ། །ཞེས་པ་ནི། དེས་ན་རང་གིས་སེམས་ཅན་ལ་གུས་པ་བྱེད་དེ་མཆོད་པ་དང༌། སངས་རྒྱས་ལ་གུས་པ་བྱེད་ནས་མཆོད་ན། གཉིས་ཀ་ལ་སངས་རྒྱས་ཀྱི་ཆོས་སྟོབས་དང་མི་འཇིགས་པ་སོགས་དང༌ ། མཚན་དང་དཔེ་བྱད་ལ་སོགས་པ་དེ་དག་འགྲུབ་པའི་ཆ་ཤས་དེ་ཡོད་པ་ཡིན་པའི་རྒྱུ་མཚན་དེས་ན་སངས་རྒྱས་དང་སེམས་ཅན་དེ་དག་མཉམ་པ་ཡིན་པར་འདོད་དོ། །དེ་མ་གཏོགས་སངས་རྒྱས་ནི། སྐྱོན་ཀུན་དང་བྲལ་བ། ཡོན་ཏན་ཀུན་དང་ལྡན་པ་སྟེ་སྐུ་གསུང་ཐུགས་དང་ཡོན་ཏན་འཕྲིན་ལས་ཏེ།མདོར་ན་ཡོན་ཏན་རྒྱ་མཚོ་ལྟ་བུ་མཐའ་ཡས་པ་མངའ་བར་གྱུར་པའི་རྫོགས་པའི་སངས་རྒྱས་རྣམས་དང༌། སེམས་ཅན་ནི་སྐྱོན་ཀུན་དང་ལྡན་ཞིང་ཡོན་ཏན་ཀུན་དང་བྲལ་བ་ལྟ་བུ་ཡིན་པས་དེ་གཉིས་ཡུལ་རང་ངོས་ནས་འགའ་ཡང་མི་མཉམ་མོ། །

ཡོན་ཏན་མཆོག་ཚོགས་གཅིག་པུ་ཡི། །ཡོན་ཏན་ཤས་ཙམ་འགའ་ཞིག་ལ། །སྣང་ནའང་དེ་ལ་མཆོད་དོན་དུ། །ཁམས་གསུམ་ཕུལ་ཡང་ཆུང་བར་འགྱུར། །ཞེས་པ་ནི། སངས་རྒྱས་ཀྱི་ཡོན་ཏན་ནི་ཡོན་ཏན་ཐམས་ཅད་ཀྱི་མཆོག་ཏུ་གྱུར་པ། ཡོན་ཏན་གྱི་ཚོགས་མ་ལུས་པ་འདུས་པའི་གོང་བུ་ལྟ་བུ་གཅིག་པུ་དེ་ཡི་བ་སྤུའི་ཁུང་བུ་གཅིག་གི་ཆ་ཤས་སྟོང་དང་ཁྲི་སོགས་བགོས་པས་ཡོན་ཏན་གྱི་ཆ་ཤས་ཙམ་ཞིག་གང་ཟག་འགའ་ཞིག་ལ་སྣང་ནའང་། དེ་ལ་མཆོད་པ་འབུལ་བའི་དོན་དུ་ཁམས་གསུམ་སྣོད་བཅུད་དང་བཅས་པ་ཐམས་ཅད་ཡོངས་སུ་རྫོགས་པ་ཕུལ་བ་ཡིན་ན་ཡང་མཆོད་རྫས་ཀྱི་དངོས་པོ་དེ་དག་ཆུང་བ་ཉིད་དུ་འགྱུར་གསུངས། 

སངས་རྒྱས་ཆོས་མཆོག་སྐྱེ་བའི་ཤས། །སེམས་ཅན་རྣམས་ལ་ཡོད་པས་ན། །འདི་ཙམ་བདག་གིས་ཆ་བསྟུན་ནས། །སེམས་ཅན་མཆོད་བྱར་རིགས་པར་འགྱུར། །ཞེས་པ་ནི། དེས་ན་བདག་གིས་བྱང་ཆུབ་མཆོག་ཏུ་སེམས་བསྐྱེད་ནས་མ་འོངས་པ་ན་སངས་རྒྱས་ཐོབ་པར་འདོད་པ་ལ། དེའི་ལམ་བྱང་ཆུབ་ཀྱི་སྤྱོད་པ་ལ་ཚུལ་བཞིན་དུ་འཇུག་པའི་གནས་སྐབས་ན། སེམས་ཅན་རྣམས་ལ་ཆོས་དང་ཟང་ཟིང་གི་སྒོ་ནས་ཚིམས་པར་བྱེད་ཅིང་མགུ་བར་བྱེད་ན། མ་འོངས་པ་ན་རང་གི་རྒྱུད་ན་སངས་རྒྱས་ཀྱི་ཆོས་ཀྱི་མཆོག་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་དེ་དག་ཐམས་ཅད་འགྲུབ་པའམ་སྐྱེ་བའི་ཤས་ཏེ་ཆ་ཤས་སེམས་ཅན་རྣམས་ལ་ཡང་ཡོད་པས་ན། འདི་ཙམ་བདག་གིས་སངས་རྒྱས་དང་སེམས་ཅན་གཉིས་པོ་དེ་ཆ་བསྟུན་པའམ་མཉམ་པ་ལྟ་བུར་བྱས་ནས། སངས་རྒྱས་ལ་མཆོད་པ་བྱ་བའམ་བཀུར་སྟི་བྱ་བ་ཇི་ལྟ་བ་བཞིན་དུ། སེམས་ཅན་ཐམས་ཅད་ལ་ཡང་མཆོད་པར་བྱ་བའམ་བཀུར་སྟི་བྱ་བ་རིགས་པར་འགྱུར་རོ་ཞེས་པའོ། །

རྒྱལ་བ་དགྱེས་པའི་ཐབས་ལ་བསམ་སྟེ་གུས་པར་བྱ་བ། གཉིས་པ་རྒྱལ་བ་དགྱེས་པའི་ཐབས་ལ་བསམ་སྟེ་སེམས་ཅན་ལ་གུས་པར་བྱ་བ་ནི།གཞན་ཡང་གཡོ་མེད་གཉེན་གྱུར་ཅིང་། །ཕན་པ་དཔག་མེད་མཛད་རྣམས་ལ། །སེམས་ཅན་མགུ་བྱ་མ་གཏོགས་པ། །གཞན་གང་ཞིག་གིས་ལན་ལོན་འགྱུར། །ཞེས་པ་ནི། གཞན་ཡང་སེམས་ཅན་ཐམས་ཅད་ཀྱི་གཡོ་སྒྱུ་མེད་པའི་གཉེན་དུ་གྱུར་པ་སངས་རྒྱས་བཅོམ་ལྡན་འདས་ནི་ཉེ་རིང་ཕྱོགས་ལྷུང་དང་བྲལ་བ། སངས་རྒྱས་ཀྱི་སྐུའི་སྲས་སྒྲ་གཅན་འཛིན་དང་། སངས་རྒྱས་ལ་ཕྲག་དོག་གི་སྒོ་ནས་ལོག་པར་ལྟ་མཁན་ལྷས་བྱིན་ལྟ་བུ་གཉིས་ལའང་དབྱེ་བ་གཏན་ནས་མེད་པ། དེ་ལྟ་བུའི་སེམས་ཅན་ཐམས་ཅད་ཀྱི་མ་འདྲིས་པའི་མཛའ་བཤེས་བཟང་པོ་ཉིད་དུ་གྱུར་ཅིང་། གནས་སྐབས་དང་མཐར་ཐུག་ཀུན་ཏུ་ཕན་པ་དཔག་ཏུ་མེད་པར་མཛད་པའི་རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སེམས་ཅན་ཐམས་ཅད་བསམ་པ་མགུ་བར་བྱ་བའམ་དེའི་དོན་སྒྲུབ་པར་བྱེད་པ་དེ་མ་གཏོགས་པ། ཐབས་དང་ཤེས་རབ་གཞན་གང་ཞིག་གི་སྒོ་ནས་སངས་རྒྱས་དེ་དག་གི་སྐུའི་དྲིན་ལན་དེ་ལོན་པར་འགྱུར་ཏེ་ལོན་པར་མི་འགྱུར་རོ་གསུངས། 

གང་ཕྱིར་སྐུ་གཏོང་མནར་མེད་འཇུག་པ་ལ། །དེ་ལ་ཕན་བཏགས་ལན་ལོན་འགྱུར་བས་ན། །དེ་བས་འདི་དག་གནོད་ཆེན་བྱེད་ན་ཡང་། །ཐམས་ཅད་བཟང་དགུ་ཞིག་ཏུ་སྤྱད་པར་བྱ། །ཞེས་པ་ནི། སེམས་ཅན་གང་གི་ཕྱིར་དུ་སངས་རྒྱས་རང་གི་སྐུ་དེ་ཉིད་ཀྱང་གྲངས་མེད་པར་སྦྱིན་པ་བཏང་ཞིང༌། སེམས་ཅན་དེ་དག་གི་ཕྱིར་དུ་མནར་མེད་པའི་སེམས་ཅན་དམྱལ་བའི་མེའི་ནང་དུ་འཇུག་པར་མཛད་པ་ཡིན་པ་ལ། སེམས་ཅན་དེ་དག་ལ་ཕན་བཏགས་པ་ཡིན་ན་སངས་རྒྱས་ཀྱི་དྲིན་ལན་ལོན་པར་འགྱུར་བ་ཡིན་པས། རྒྱུ་མཚན་དེ་ལྟ་བས་ན་སེམས་ཅན་འདི་དག་གིས་རང་ལ་གནོད་པ་ཆེན་པོ་རྡུང་རྡེག་བཏང་བས་མ་ཚད་སྲོག་གཅོད་པ་སོགས་བྱེད་ན་ཡང་། ཐམས་ཅད་བཟང་དགུ་ལེགས་དགུ་ཕུན་སུམ་ཚོགས་པ་ཞིག་ཏུ་ངོས་འཛིན་ནས་ལོངས་སྤྱད་པའམ་དང་དུ་བླང་བར་བྱ་རིགས་ཞེས་གསུངས། 

རེ་ཞིག་བདག་གི་རྗེར་གྱུར་ཉིད་ཀྱང་ནི། །གང་ཕྱིར་རང་གི་སྐུ་ལའང་མི་གཟིགས་པ། །དེ་ལ་རྨོངས་པ་བདག་གིས་ཇི་ལྟར་ན། །ང་རྒྱལ་བྱ་ཞིང་བྲན་གྱི་དངོས་མི་བྱ། །ཞེས་པ་ནི། རེ་ཞིག་ཐོག་མར་བདག་གི་རྗེ་བོར་གྱུར་པའམ་སྐྱབས་གནས་གཅིག་པུར་གྱུར་པ་རྫོགས་པའི་སངས་རྒྱས་བཅོམ་ལྡན་ཉིད་ཀྱང་ནི། སེམས་ཅན་གང་གི་ཕྱིར་དུ་རང་གི་སྐུ་ལུས་དེ་ཉིད་ལ་ཡང་རྣམ་པ་ཀུན་ཏུ་མི་གཟིགས་པའམ་འཛིན་པ་མེད་པར་སེམས་ཅན་གྱི་དོན་དུ་གཏོང་བར་མཛད་པ། དེ་ལྟ་བུའི་སེམས་ཅན་དེ་དག་ལ་གཏི་མུག་མ་རིག་པའི་རྨོངས་པར་གྱུར་པའི་གང་ཟག་བདག་གིས་ཇི་ལྟར་ན་ང་རྒྱལ་བྱ་ཞིང་སྟེ་བྱ་མི་རིགས་ལ། ཕྲག་དོག་སོགས་ཇི་ལྟར་བྱ་སྟེ་བྱ་མི་འོས་ཤིང༌། སེམས་ཅན་དེ་རྣམས་ཀྱི་བྲན་གྱི་དངོས་པོ་སྟེ་གཡོག་པོ་ཉིད་དུ་ཅིའི་ཕྱིར་ན་མི་བྱ་སྟེ་ཤིན་ཏུ་བྱ་འོས་སོ་ཞེས་གསུངས། 

གང་དག་བདེ་བས་ཐུབ་རྣམས་དགྱེས་གྱུར་ཞིང་། །གང་ལ་གནོད་ན་མི་དགྱེས་འབྱུང་འགྱུར་བ། །དེ་དག་དགའ་བས་ཐུབ་པ་ཀུན་དགྱེས་ཤིང༌། །དེ་ལ་གནོད་བྱས་ཐུབ་ལ་གནོད་པ་བྱས། །ཞེས་པ་ནི། སེམས་ཅན་གང་དག་ལུས་དང་སེམས་ལ་བདེ་བ་ཐོབ་པས་ཐུབ་པ་རྫོགས་པའི་སངས་རྒྱས་རྣམས་ཐུགས་དགྱེས་པར་འགྱུར་ཞིང་། ཡང་སེམས་ཅན་གང་དང་གང་ལ་ལུས་དང་སེམས་ལ་གནོད་པ་བྱུང་ན་སངས་རྒྱས་དེ་རྣམས་ཐུགས་མི་དགྱེས་པ་འབྱུང་བར་འགྱུར་བ། དེ་ལྟ་བུའི་སེམས་ཅན་དེ་དག་བསམ་པ་མགུ་ཞིང་དགའ་བར་གྱུར་པས་སྟོན་པ་ཐུབ་པའི་དབང་པོ་ཀུན་ཐུགས་ཤིན་ཏུ་དགྱེས་ཤིང༌། སེམས་ཅན་དེ་རྣམས་ལ་ལུས་དང་སེམས་ལ་གནོད་པ་བྱས་པས་ནི་སྟོན་པ་ཐུབ་པའི་དབང་པོ་དེ་དག་རྣམས་ལ་ཡང་གནོད་པ་བྱས་པར་གྱུར་པས། དེས་ན་སེམས་ཅན་ལ་གནོད་པ་སྤོང་དགོས་ཞེས་གསུངས།

ཇི་ལྟར་ལུས་ལ་ཀུན་ནས་མེ་འབར་བ། །འདོད་པ་ཀུན་གྱིས་ཡིད་བདེར་མི་འགྱུར་བ། །དེ་བཞིན་སེམས་ཅན་གནོད་པ་བྱས་ནའང་། །ཐུགས་རྗེ་ཆེ་རྣམས་དགྱེས་པའི་ཐབས་མེད་དོ། །ཞེས་པ་ནི། དཔེ་ཇི་ལྟར་ན་སྐྱེས་བུ་ཞིག་གི་ལུས་ལ་མགོ་ནས་རྐང་གི་བར་དུ་ཀུན་ནས་མེ་ཆེན་པོ་འབར་བར་གྱུར་བ་དེའི་མདུན་ལ་གཟུགས་མཛེས་པ། སྒྲ་སྙན་པ། དྲི་ཞིམ་པ། གླུ་དང་གར་ལ་སོགས་པ་འདོད་པའི་ཡོན་ཏན་ཀུན་གྱིས་ཀྱང་ཡིད་བདེ་བ་གཏན་ནས་མི་འགྱུར་བ་དེ་བཞིན་དུ། སེམས་ཅན་རྣམས་ལ་ལུས་དང་སེམས་ལ་གནོད་པ་སྲོག་གཅོད་པ་དང་རྡུང་རྡེག་དང་རྐུ་འཕྲོག་སོགས་བྱས་པ་ཡིན་ན་ཡང་སྟོན་པ་ཐུགས་རྗེ་ཅན་དེ་རྣམས་ཐུགས་དགྱེས་པར་གྱུར་པའི་ཐབས་ཤེས་ནི་གཏན་ནས་མེད་དོ་གསུངས། 

དེ་བས་བདག་གིས་འགྲོ་ལ་གནོད་བྱས་པས། །ཐུགས་རྗེ་ཆེ་ཀུན་མི་དགྱེས་གྱུར་པ་གང༌། །སྡིག་དེ་དེ་རིང་སོ་སོར་བཤགས་བགྱི་ཡིས། །མི་དགྱེས་གང་ལགས་དེ་ཀུན་བཟོད་པར་གསོལ། །ཞེས་པ་ནི། རྒྱུ་མཚན་དེ་ལྟ་བས་ན་བདག་གིས་དེ་སྔོན་ཚེ་འཁོར་བ་ཐོག་མེད་ནས་ད་ལྟ་ལ་ཐུག་གི་བར་དུ་འགྲོ་བ་སེམས་ཅན་གཞན་རྣམས་ལ་སྲོག་གཅོད་པ་དང༌། མ་བྱིན་པར་ལེན་པ་ལ་སོགས་པའི་སྒོ་ནས་གནོད་པ་ཚད་མེད་པ་བྱས་པས་ཐུགས་རྗེ་ཆེན་པོ་དང་ལྡན་པ་རྫོགས་པའི་སངས་རྒྱས་ཀུན་ཐུགས་མི་དགྱེས་པར་གྱུར་པ་གང་ཡིན་པའི་སྡིག་པ་མི་དགེ་བའི་རིགས་དེ་དག་ཐམས་ཅད་དུས་དེ་རིང་ཉིད་ནས་སོ་སོར་ཏེ་རེ་རེ་བཞིན་ཚུལ་བཞིན་དུ་གནོང་འགྱོད་དྲག་པོའི་སྒོ་ནས་བཤགས་པར་བགྱི་ཡིས། སངས་རྒྱས་ཁྱེད་རྣམས་ཐུགས་མི་དགྱེས་པར་གྱུར་པ་གང་ལགས་པ་དེ་དག་ཐམས་ཅད་ཐུབ་པ་སངས་རྒྱས་ཁྱེད་རྣམས་ལ་བཟོད་པར་མཛད་དུ་གསོལ་ཞེས་ཞུས་པའོ། །

དེ་བཞིན་གཤེགས་རྣམས་དགྱེས་པར་བགྱི་སླད་དུ། །དེང་ནས་ངེས་བརྟུལ་འཇིག་རྟེན་བྲན་དུ་མཆི། །འགྲོ་མང་རྡོག་པས་བདག་གི་སྤྱིར་འཚོག་གམ། །འགུམས་ཀྱང་མི་བསྡོ་འཇིག་རྟེན་མགོན་དགྱེས་མཛོད། །ཅེས་པ་ནི། དེ་བཞིན་གཤེགས་པ་རྫོགས་པའི་སངས་རྒྱས་རྣམས་ཐུགས་དགྱེས་པར་བགྱི་བའི་སླད་དུ་དུས་དེ་རིང་ཉིད་ནས་བདག་གི་རྒྱུད་ཀྱི་ང་རྒྱལ་དང་འགྲན་སེམས་དང་ཕྲག་དོག་གི་བསམ་པ་དེ་དག་རྣམས་ངེས་པར་དུ་བརྟུལ་ཏེ་སྤངས་ནས་འཇིག་རྟེན་སེམས་ཅན་མཆོག་དམན་བར་མ་ཀུན་གྱི་བྲན་གཡོག་ཏུ་མཆི་བར་བྱ་བ་ཡིན་ལ། དེའི་སྐབས་སུ་འགྲོ་བ་སེམས་ཅན་མང་པོ་དེ་རྣམས་ཀྱི་ཡན་ལག་གི་དམན་ཤོས་རྐང་པ་ཡི་མཐིལ་རྡོག་པ་དེ་ཉིད་ཀྱིས་བདག་གི་ཡན་ལག་གི་དམ་པ་སྤྱི་བོ་ལ་འཚོག་གམ་སྟེ་སྣུན་པའམ་དེ་འདྲའི་སྒོ་ནས་བདག་རང་ཉིད་འགུམས་ཀྱང་སྟེ་བསད་པ་ཡིན་ན་ཡང་། དེ་ལ་ཡ་ལན་མི་བསྡོ་སྟེ་ལན་མི་བྱ། དེས་ན་འཇིག་རྟེན་གྱི་མགོན་པོ་རྫོགས་པའི་སངས་རྒྱས་ཁྱེད་རྣམ་པ་ཐུགས་དགྱེས་པར་མཛོད་ཅིག་ཅེས་ཞུ་བ་ཕུལ་བའོ། །

འགྲོ་བ་འདི་ཀུན་ཐུགས་རྗེའི་བདག་ཅན་དེས། །བདག་ཏུ་མཛད་པ་འདི་ལ་ཐེ་ཚོམ་མེད། །སེམས་ཅན་ངོ་བོར་མཐོང་བ་འདི་དག་ཉིད། །མགོན་དེ་བདག་ཉིད་ཅི་ཕྱིར་གུས་མི་བྱེད། །ཅེས་པ་ནི། འགྲོ་བ་སེམས་ཅན་མཆོག་དམན་བར་མ་འདི་ཀུན་ནི། ཐུགས་དམིགས་པ་མེད་པའི་ཐུགས་རྗེའི་བདག་ཉིད་ཅན་རྫོགས་པའི་སངས་རྒྱས་བཅོམ་ལྡན་འདས་དེས་དང་པོ་བསམ་པ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང་སྟེ་བདག་ཏུ་མཛད་པའམ་བདག་གིར་བཞེས་པར་མཛད་པ་འདི་ལ་ནི་ཐེ་ཚོམ་གང་ཡང་མེད་ལ། ད་ལྟ་སྣང་ཚུལ་ལ་སྐྱོན་ཀུན་ལྡན་གྱི་རང་བཞིན་སེམས་ཅན་གྱི་ངོ་བོར་རྣམ་པ་ལ་སྣང་ཞིང་མཐོང་བར་གྱུར་པ་འདི་དག་ཉིད་དོན་ངོ་མ་ལ་མགོན་པོ་རྫོགས་པའི་སངས་རྒྱས་དེའི་བདག་ཉིད་ཅན། “སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་སྒྲིབ། །”ཅེས་གསུངས་པ་ལྟར་དུ། སངས་རྒྱས་ཀྱི་བདག་ཉིད་ཅན་ཡིན་པ་དེས་ན། རྒྱུ་མཚན་ཅིའི་ཕྱིར་ན་སེམས་ཅན་ལ་གུས་པ་མི་བྱེད་དེ་ཤིན་ཏུ་གུས་པ་བྱ་རིགས་ཞེས་གསུངས། 

འདི་ཉིད་དེ་བཞིན་གཤེགས་པ་མཉེས་བྱེད་ཡིན། །རང་དོན་ཡང་དག་སྒྲུབ་པའང་འདི་ཉིད་དོ། །འཇིག་རྟེན་སྡུག་བསྔལ་སེམས་བའང་འདི་ཉིད་དེ། །དེ་ལྟས་བདག་གིས་རྟག་ཏུ་འདི་ཉིད་བྱ། །ཞེས་པ་ནི། སེམས་ཅན་ལ་གུས་པར་བྱ་བའམ་མགུ་བར་བྱ་བ་འདི་ཉིད་ནི་དེ་བཞེན་བཤེགས་པ་རྫོགས་པའི་སངས་རྒྱས་རྣམས་ཐུགས་མཉེས་པར་བྱེད་པའི་ཐབས་ཀྱི་ནང་ནས་གཙོ་བོའམ་མཆོག་ཏུ་གྱུར་པ་ཡིན་ལ། རང་གི་དོན་འཁོར་བ་ལས་ཐར་པའི་ཐར་པ་མཆོག་སངས་རྒྱས་ཀྱི་གོ་འཕང་སྒྲུབ་དགོས་ནའང་ཡང་དག་པར་སྒྲུབ་པར་བྱེད་པའི་ཐབས་ཤེས་ཀྱི་གཙོ་བོ་ཡང་སེམས་ཅན་མགུ་བར་བྱ་བ་འདི་ཉིད་དོ། །ཡང་འཇིག་རྟེན་ཏེ་སེམས་ཅན་གཞན་རྣམས་ཀྱི་རྒྱུད་ཀྱི་ལུས་སེམས་ལ་ཡོད་པའི་སྡུག་བསྔལ་དེ་དང་དེ་དག་ཐམས་ཅད་སེལ་བར་བྱེད་པར་འདོད་ན་ཡང་། དེ་སེལ་བའི་ཐབས་ཀྱི་ནང་ནས་མཆོག་ཏུ་གྱུར་པ་དེ་སེམས་ཅན་མགུ་བར་བྱ་བ་འདི་ཉིད་དེ། རྒྱུ་མཚན་དེ་ལྟ་བས་ན་བདག་གིས་དུས་རྟག་ཏུ་སེམས་ཅན་རྣམས་མགུ་བར་བྱ་བ་འདི་ཉིད་ལ་བསླབ་པར་བྱ་ཡི། སེམས་ཅན་ལ་གནོད་པ་བྱེད་པ་དེ་ལས་ཀྱང་སེམས་ཅན་གྱི་སྲོག་བཅད་དེ་ཤ་དང་ཁྲག་ལ་སོགས་པའི་མཆོད་པ་འབུལ་བ་སོགས་བྱེད་པ་ཡིན་ན །བུ་བསད་ནས་དེའི་ཤ་ལ་མ་མགྲོན་དུ་བོས་པ་ལྟ་བུར་འགྱུར་བས་དེ་བཞིན་གཤེགས་པ་རྣམས་ཐུགས་དགྱེས་པར་བྱེད་པའི་ཐབས་ཤེས་ཡེ་ནས་མེད་ཅེས་གསུངས།

ཕན་གནོད་ཀྱི་ཞིང་ལ་བསམ་སྟེ་གུས་པར་བྱ་བ། གསུམ་པ་ཕན་གནོད་ཀྱི་ཞིང་ལ་བསམ་སྟེ་ཡང་སེམས་ཅན་ལ་གུས་པར་བྱ་བ་ནི། དཔེར་ན་རྒྱལ་པོའི་མི་འགའ་ཞིག །སྐྱེ་བོ་མང་ལ་གནོད་བྱེད་ཀྱང་། །སྐྱེ་བོ་མིག་རྒྱང་རིང་པོ་དག །ནུས་ཀྱང་ཕྱིར་གནོད་མི་བྱེད་དེ། །ཞེས་པ་ནི། དཔེ་ཇི་ལྟར་ན་འཇིག་རྟེན་ན་རྒྱལ་པོའི་མི་འགའ་ཞིག་སྟེ་རྒྱལ་པོའི་བློན་པོའམ་ཕོ་ཉ་ལྟ་བུ་གཞན་ཞིག་འབངས་མི་སེར་ཡུལ་ལུང་གི་ནང་དུ་བཏང་ཞིང་མངགས་ནས། ཁྲལ་དང་རྒྱུ་ནོར་བསྡུ་བ་ལ་སོགས་པ་བྱེད་པའི་སྐབས་ན། རྒྱལ་པོའི་བློན་པོའམ་ཕོ་ཉ་དེས་ཡུལ་མི་གྲོང་ཁྱེར་གྱི་ནང་དུ་སྐྱེ་བོ་མི་མང་པོ་ལ་རྡུང་རྡེག་དང་རྒྱུ་ནོར་འཕྲོགས་པ་སོགས་གནོད་པ་མང་པོ་བྱས་ཀྱང་། ཡུལ་མི་སྐྱེ་བོ་དེ་དག་གི་ནང་ནས་མིག་རྒྱང་རིང་པོ་སྟེ་ཕྱི་མཐའ་ལ་བལྟ་ཤེས་མཁན། གནད་ཤེས་མཁན་འགའ་རེ་དག་གིས་ཐད་ཀར་རྒྱལ་པོའི་ཕོ་ཉའམ་བློན་པོ་མི་གཅིག་དང་གཉིས་ལྟ་བུ་དེ་ལ་གནོད་པ་བྱེད་པའི་ནུས་པ་ཡོད་ན་ཡང་ཕྱིར་གནོད་པ་མི་བྱེད་དེ། 

འདི་ལྟར་དེ་གཅིག་མ་ཡིན་གྱི། །རྒྱལ་པོའི་མཐུ་སྟོབས་དེ་ཡི་མཐུ། །དེ་བཞིན་གནོད་བྱེད་ཉམ་ཆུང་བ། །འགའ་ཡང་ཁྱད་དུ་གསད་མི་བྱ། །ཞེས་པ་ནི། དེ་ལ་གནོད་པ་མི་བྱེད་པའི་རྒྱུ་མཚན་འདི་ལྟར་རྒྱལ་པོས་མངགས་པའི་ཕོ་ཉའམ་བློན་པོ་དེ་མི་གཅིག་ཁོ་ན་མ་ཡིན་གྱི། དོན་ངོ་མ་ལ་རྒྱལ་པོའི་མཐུ་སྟོབས་ཀྱི་དམག་དཔུང་ལ་སོགས་པ་ཡོངས་སུ་རྫོགས་པ་ནི་དེའི་དཔུང་རྒྱབ་རྩ་ཉིད་དུ་འགྱུར་བ་ཡིན་པ་དཔེ་དེ་བཞིན་དུ། ད་ལྟར་གནོད་བྱེད་ཀྱི་སེམས་ཅན་ཤིན་ཏུ་ཉམ་ཆུང་བ་གྲོག་འབུར་དང་ཤིག་ལ་སོགས་པ་ཆུང་ངུ་ལ་ཡང་བརྙས་བཅོས་ཀྱི་སྒོ་ནས་འགའ་ཡང་ཁྱད་དུ་གསད་པ་བྱ་མི་རིགས་པར་གསུངས། 

འདི་ལྟར་དམྱལ་བའི་སྲུང་མ་དང་། །ཐུགས་རྗེ་ལྡན་རྣམས་དེ་ཡི་དཔུང་། །དེ་ལྟས་དམངས་ཀྱིས་རྒྱལ་གཏུམ་བཞིན། །སེམས་ཅན་རྣམས་ནི་མགུ་བར་བྱ། །ཞེས་པ་ནི། གནོད་བྱེད་ཉམ་ཆུང་ལ་ཁྱད་གསོད་བྱ་མི་རུང་བ་ནི། འདི་ལྟར་ད་ལྟ་དེ་ལ་ཐུབ་ཚོད་ཀྱི་སྒོ་ནས་གནོད་པ་བྱེད་པ་ཡིན་ན། དེའི་ཉེས་པས་སྐྱེ་བ་ཕྱི་མ་ལ་དམྱལ་བ་ལ་སྐྱེས་ནས་དམྱལ་བའི་སྲུང་མ་ལས་མཁན་དེ་རྣམས་ཀྱིས་སྲོག་འཚིག་ལ་སོགས་པས་སྡུག་བསྔལ་སྟེར་བར་བྱེད་པ་དང༌། ཐུགས་རྗེ་ཆེན་པོ་དང་ལྡན་པ་རྫོགས་པའི་སངས་རྒྱས་རྣམས་ཐུགས་མི་དགྱེས་པར་གྱུར་ལ། དམྱལ་བའི་སྲུང་མ་དང་ཐུགས་རྗེ་ལྡན་རྣམས་གནོད་བྱེད་ཉམ་ཆུང་སེམས་ཅན་དེའི་དཔུང་སྟེ་རྒྱབ་རྩ་ཉིད་དུ་གྱུར་པ་ཡིན་པས། རྒྱུ་མཚན་དེ་ལྟ་བས་ན་དམངས་མི་སེར་རྣམས་ཀྱིས་རྒྱལ་པོ་ཤིན་ཏུ་གཏུམ་པོ་ཡིན་ལོང་མིན་ལོང་མེད་ནས་མགོ་གཏོར་བ་དང་སྐེ་བྲེགས་པ་སོགས་བྱེད་པའི་དཔོན་པོའམ་རྒྱལ་ངན་དེ་ལ་ངོ་ཅི་ལོན་བྱས་ནས། ཤིན་ཏུ་གུས་པ་དང་བག་ཡོད་དྲན་ཤེས་ཀྱི་སྒོ་ནས་བཀའ་བཞིན་དུ་སྒྲུབ་པར་བྱེད་པ་དཔེ་དེ་བཞིན་དུ། སེམས་ཅན་རྣམས་ལ་ནི་ཐབས་ཤེས་གང་དྲག་གི་སྒོ་ནས་མགུ་བར་བྱ་བ་ལ་བརྩོན་དགོས་པ་ཡིན་གསུངས། 

རྒྱལ་པོ་ལྟ་ཞིག་ཁྲོས་ན་ཡང་། །སེམས་ཅན་མི་མགུ་བྱས་པ་ཡིན། །མྱོང་བར་འགྱུར་བ་གང་ཡིན་པ། །དམྱལ་བའི་གནོད་པ་དེས་བྱེད་དམ། །ཞེས་པ་ནི། ཐ་མལ་འཇིག་རྟེན་པའི་རྒྱལ་པོ་ལྟ་ཞིག་སྟེ་ཤིན་ཏུ་ཁྲོས་པར་གྱུར་པ་ཡིན་ན་ཡང་། སེམས་ཅན་རྣམས་མི་མགུ་བར་བྱས་པ་རྡུང་རྡེག་དང་གསོད་བཅོམ་སོགས་བྱས་པ་ཡི་ཉེས་དམིགས་ཀྱིས་སྒོ་ནས་སྡུག་བསྔལ་ཚ་གྲང་སོགས་མྱོང་བར་འགྱུར་བ་གང་ཡིན་པ་དམྱལ་བའི་གནས་སུ་འཕེན་ནས་གནོད་པ་དེ་འདྲ་དེ། རྒྱལ་པོ་དེས་བྱེད་དམ་ཅི་སྟེ་བྱེད་མི་ནུས་ལ། 

རྒྱལ་པོ་ལྟ་ཞིག་མགུ་ན་ཡང་། །སེམས་ཅན་མགུ་བར་བྱས་པ་ཡིས། །ཐོབ་པར་འགྱུར་བ་གང་ཡིན་པ། །སངས་རྒྱས་ཉིད་སྦྱིན་མི་སྲིད་དོ། །ཞེས་པ་ནི། འཇིག་རྟེན་གྱི་རྒྱལ་པོའམ་དཔོན་པོ་ལྟ་བུ་ཞིག་སྟེ་ཤིན་ཏུ་སེམས་མགུ་ན་ཡང་སེམས་ཅན་རྣམས་མགུ་བར་བྱས་པའི་སྒོ་ནས་ཐོབ་པར་འགྱུར་བ་གང་ཡིན་པ་རྫོགས་པའི་སངས་རྒྱས་ཀྱི་གོ་འཕང་དེ་ཉིད་ནི་རྣམ་པ་ཀུན་ཏུ་སྦྱིན་མི་སྲིད་དོ་གསུངས། 

སེམས་ཅན་མགུ་ལས་བྱུང་བ་ཡི། །མ་འོངས་སངས་རྒྱས་འགྲུབ་ལྟ་ཞོག །ཚེ་འདི་ཉིད་ལ་དཔལ་ཆེན་དང་། །གྲགས་དང་སྐྱིད་འགྱུར་ཅིས་མ་མཐོང་། །ཞེས་པ་ནི། དེ་ན་སེམས་ཅན་རྣམས་སེམས་མགུ་བར་བྱས་པ་ལ་བརྟེན་ནས་བྱུང་པ་ཡི་མ་འོངས་པ་ན་རང་གི་རྒྱུད་ན་སངས་རྒྱས་ཀྱི་གོ་འཕང་འགྲུབ་པར་འགྱུར་བ་དེ་ལྟ་ཞོག་སྟེ་དེར་མ་ཟད་ཚེ་འདི་ཉིད་ལ་ཡང་དཔལ་ཆེན་པོ་སྟེ་ཤིན་ཏུ་མི་བཟང་པོ་ཡ་རབས་གཞུང་བཟང་ཞེས་བྱ་བའི་སྙན་པའི་གྲགས་པ་དང་སེམས་ཤིན་ཏུ་སྐྱིད་པར་འགྱུར་བ་ཅིའི་ཕྱིར་ན་མ་མཐོང་སྟེ་ངེས་པར་མཐོང་བར་འགྱུར་ཞེས་གསུངས། 

འཁོར་ཚེ་བཟོད་པས་མཛེས་སོགས་དང་། །ནད་མེད་པ་དང་གྲགས་པ་ཡིས། །ཤིན་ཏུ་ཡུན་རིང་འཚོ་བ་དང་། །འཁོར་ལོས་སྒྱུར་བའི་བདེ་རྒྱས་ཐོབ། །ཅེས་པ་ནི། དེར་མ་ཟད་བཟོད་པ་སྒོམ་ཞིང་གནོད་པ་ཐམས་ཅད་དང་དུ་བླངས་པའི་ལམ་ལ་བརྩོན་པ་ཡིན་ན།  ཁམས་གསུམ་འཁོར་བ་ན་འཁོར་བའི་ཚེ་ན་ཡང་བཟོད་པ་སྒོམ་པའི་བསོད་ནམས་དེ་ལ་བརྟེན་ནས་སྐྱེ་བ་ནས་ཚེ་རབས་ཐམས་ཅད་དུ་གཟུགས་མཛེས་པ་དང་གཟི་བརྗིད་ཆེ་བ་སོགས་དང༌། རླུང་མཁྲིས་བད་ཀན་སོགས་ཀྱི་ནད་མེད་པ་དང༌། སྙན་པའི་གྲགས་པ་ཕྱོགས་ཀུན་ཏུ་ཁྱབ་པ་ཡི་སྒོ་ནས་ཚེ་ཡང་ཤིན་ཏུ་དུས་ཡུན་རིང་པོར་འཚོ་བ་དང་། འཁོར་ལོས་སྒྱུར་བའི་བདེ་བ་སྟེ་རིན་པོ་ཆེ་རྣམ་པ་སྣ་བདུན་ལ་ལོངས་སྤྱོད་པ་སོགས། མདོར་ན་ཤིན་ཏུ་དཔལ་དང་གྲགས་པ་འབྱོར་པ་སོགས་ཕན་ཡོན་དེ་དག་ནི་བཟོད་པ་སྒོམ་པ་ལ་བརྟེན་ནས་རྒྱས་པ་ཐོབ་པར་འགྱུར་རོ་ཞེས་གསུངས།   གཉིས་པ།  ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས། ཁོང་ཁྲོ་སྤོང་བར་བྱེད་པའི་གཉེན་པོ་བཟོད་པ་སྒོམ་པའི་ཐབས་བསྟན་པ་ཞེས་བྱ་བ་སྟེ་ལེའུ་དྲུག་པའོ།། །། 

ལེའུ་བདུན་པ། བྱང་ཆུབ་ཀྱི་སེམས་སྤེལ་བའི་གྲོགས་བརྩོན་འགྲུས་ཀྱི་ལེའུ། བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན། གསུམ་པ་བྱང་ཆུབ་ཀྱི་སེམས་མི་ཉམས་པར་གོང་ནས་གོང་དུ་སྤེལ་བར་བྱེད་པའི་ལེའུ་ལ་གསུམ་ཡོད་པ་ལས། དང༌པོ་བྱང་ཆུབ་ཀྱི་སེམས་སྤེལ་བའི་གྲོགས་བརྩོན་འགྲུས་ཀྱི་ལེའུ་ལ་རྣམ་པ་གཉིས་ཏེ། ལེའུའི་གཞུང་དང༌། ལེའུའི་མཚན་ནོ། །དང་པོ་ལ་གཉིས། བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན་པ་དང༌། བརྩོན་འགྲུས་ཇི་ལྟར་བརྩམ་པའི་ཚུལ་རྒྱས་པར་བཤད་པའོ། །

དང་པོ་ནི། དེ་ལྟར་བཟོད་པས་བརྩོན་འགྲུས་བརྩམ། །འདི་ལྟར་བརྩོན་ལ་བྱང་ཆུབ་གནས། །རླུང་མེད་གཡོ་བ་མེད་པ་བཞིན། །བསོད་ནམས་བརྩོན་འགྲུས་མེད་མི་འབྱུང་། །ཞེས་པ་ནི། གོང་དུ་བཤད་པ་དེ་ལྟར་ཕར་ཕྱིན་དྲུག་གི་སྒྲུབ་པ་ཉམས་ལེན་ལས་སྦྱིན་པའི་ཕར་ཕྱིན་གྱི་ཉམས་ལེན་ལ་ཆོས་དང་ཟང་ཟིང་གི་སྦྱིན་པ་གཏོང་ནུས་ན་ཚུལ་ཁྲིམས་ཀྱི་ཕར་ཕྱིན་གྱི་ཉམས་ལེན་ཡང་ལས་སླ་བར་འགྱུར་ཞིང་། ཚུལ་ཁྲིམས་རྣམ་པར་དག་པར་སྲུང་སྟེ་སྤང་བྱ་མི་མཐུན་པའི་ཕྱོགས་ཐམས་ཅད་སྤོང་ནུས་པ་བྱུང་ན། དེ་ལ་བཟོད་པའི་ཕར་ཕྱིན་གྱི་ཉམས་ལེན་དེ་འབྱུང་སླ་བ་སྟེ། གནོད་བྱེད་ལ་བཟོད་པ་སྒོམ་ནུས་པ་ཡིན་པའི་ཕྱིར་དང༌། བཟོད་པའི་དཀའ་ཐུབ་དེ་ལེགས་པོ་བྱུང་ན་དེའི་ཐོག་ཏུ་དགེ་བ་ལ་སྤྲོ་བའི་བརྩོན་འགྲུས་བརྩམ་ནུས་པར་འགྱུར་བ་ཡིན། དེས་ན་འོག་ནས་བཤད་པའི་རྒྱུ་མཚན་འདི་ལྟར་བརྩོན་འགྲུས་དང་ལྡན་པར་གྱུར་པ་དེ་ལ་ནི་འབྲས་བུ་བྱང་ཆུབ་དེ་ལག་པའི་རྩེ་ན་གནས་པ་ལྟར་དུ་ཐག་མི་རིང་བར་གྱུར་པ་ཡིན་ཏེ། དཔེར་ན། ཕྱི་ནང་གི་འབྱུང་བ་རྩི་ཤིང་ལ་སོགས་པ་དང་། ནང་སེམས་ཅན་གྱི་ལུས་གང་ཡིན་ན་ཡང་རླུང་དེ་ཉིད་མེད་ན་གཡོ་བ་དང་འགུལ་སྐྱོད་མེད་པ་དེ་བཞིན་དུ། སྦྱིན་པ་ལ་སོགས་པའི་བསོད་ནམས་དང༌། དེ་ཉིད་འཁོར་གསུམ་དུ་རྣམ་པར་མི་རྟོག་པའི་ཡེ་ཤེས་ཏེ་ཚོགས་རྣམ་པ་གཉིས་པོ་དེ་གཉིས་ཀྱང་བརྩོན་འགྲུས་དེ་མེད་ན་གོང་ནས་གོང་དུ་འཕེལ་བ་མི་འབྱུང་བ་ཡིན་གསུངས། །

བརྩོན་འགྲུབ་ཇི་ལྟར་རྩོམ་ཚུལ་རྒྱས་པར་བཤད། བརྩོན་འགྲུབ་ཀྱི་ངོ་བོ་ངོས་གཟུང་བ། གཉིས་པ་བརྩོན་འགྲུས་ཇི་ལྟར་བརྩམ་པའི་ཚུལ་རྒྱས་པར་བཤད་པ་ལ། བརྩོན་འགྲུས་ཀྱི་ངོ་བོ་ངོས་གཟུང་བ་དང་། བརྩོན་འགྲུས་ཀྱི་མི་མཐུན་ཕྱོགས་སྤོང་བ་གདམས་པ་དང༌། མཐུན་ཕྱོགས་སྒྲུབ་པ་དང་གསུམ།  དང་པོ་ནི། བརྩོན་གང་དགེ་ལ་སྤྲོ་བའོ། །ཞེས་པས་བསྟན་ཏེ། བརྩོན་འགྲུས་ཞེས་བྱ་བ་དེ་དགེ་བ་དང་། མི་དགེ་བ་དང་། ལུང་མ་བསྟན་ཏེ་ཆོས་གསུམ་ལས། དགེ་བ་ཡིན་པ་ལ་སྤྲོ་བའོ་ཞེས་པས་ལུས་ཀྱི་དགེ་བ་དང༌། ངག་གི་དགེ་བདང༌། སེམས་ཀྱི་དགེ་བ་གསུམ་ལས། དགེ་བའི་ལས་ལ་སེམས་སྤྲོ་བ་ཞེས་བྱ་བ་དེ་ཉིད་ཡིན་ཞེས་བརྩོན་འགྲུས་ཀྱི་ངོ་བོ་ངོས་བཟུང་སྟེ། 

བརྩོན་འགྲུབ་ཀྱི་མི་མཐུན་ཕྱོགས་སྤོང་བའི་ཚུལ་བསྟན་པར། ལེ་ལོ་རྒྱུ་འབྲས་དང་བཅས་པ་ངོས་གཟུང་བ། གཉིས་པ་དེའི་མི་མཐུན་ཕྱོགས་སྤོང་བའི་ཚུལ་བསྟན་པ་ལ་གཉིས་ཏེ། ལེ་ལོ་རྒྱུ་འབྲས་དང་བཅས་པ་ངོས་བཟུང་བ་དང་། དེ་དག་ཇི་ལྟར་སྤོང་བའི་གཉེན་པོ་བཤད་པའོ། །དང་པོ་ནི། དེ་ཡི་མི་མཐུན་ཕྱོགས་བཤད་བྱ། །ལེ་ལོ་ངན་ལ་ཞེན་པ་དང་། །སྒྱིད་ལུག་བདག་ཉིད་བརྙས་པའོ། །ཞེས་པ་ནི། བརྩོན་འགྲུས་དེ་ཡི་སྤང་བྱ་མི་མཐུན་པའི་ཕྱོགས་དེ་ཉིད་ངོས་བཟུང་སྟེ་བཤད་པར་བྱ། དེ་གང་ཞེ་ན། ལེ་ལོ་སྟེ་བྱ་བ་ངན་པ་ལ་ཞེན་ཅིང་ཆགས་པ་ཞིག་དང་། དགེ་བའི་བྱ་བ་ལ་སྒྱིད་ལུག་ཅིང་། བདག་རང་གིས་རང་ཉིད་ལ་བརྙས་པའོ། །

སྙོམ་ལས་བདེ་བའི་རོ་མྱང་དང་། །གཉིད་ལ་བརྟེན་པའི་སྲེད་པ་ཡིས། །འཁོར་བའི་སྡུག་བསྔལ་མི་སྐྱོ་ལས། །ལེ་ལོ་ཉེ་བར་སྐྱེ་བར་འགྱུར། །ཞེས་པ་ནི། སྙོམ་ལས་བདེ་བའི་སྟེ་རང་དགར་སོས་དལ་བག་མེད་རྣམ་གཡེང་ཟ་དགའ་འཐུང་སྐྱིད་ལྟ་བུའི་བདེ་བའི་རོ་མྱང་སྟེ་ཆགས་ཤིང་ཞེན་པ་དང༌། ཡང་ཉིན་མཚན་ཀུན་ཏུ་གཉིད་ལ་བརྟེན་པའི་སྲེད་པ་སྟེ་ཆགས་ཤིང་ཕག་པ་བཞིན་དུ་གཉིད་ཉལ་དགོས་པའམ། དེ་ལ་ཆགས་པའི་སྒོ་ནས་ཁམས་གསུམ་འཁོར་བའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་ལ་སེམས་མི་སྐྱོ་བ་ལ་བརྟེན་ནས་བརྩོན་འགྲུས་ཀྱི་མི་མཐུན་ཕྱོགས་ལེ་ལོ་དེ་དག་ཉེ་བར་སྐྱེ་བར་འགྱུར་བར་གསུངས།

དེ་དག་ཇི་ལྟར་སྤོང་བའི་གཉེན་པོ་བཤད་པ། གཉིས་པ་དེ་དག་ཇི་ལྟར་སྤོང་བར་བྱེད་པའི་གཉེན་པོ་བཤད་པ་ལ་གསུམ། སྙོམ་ལས་འཛིན་པའི་ལེ་ལོའི་གཉེན་པོ་བསྟན་པ་དང༌། བྱ་བ་ངན་ཞེན་གྱི་ལེ་ལོའི་གཉེན་པོ་བསྟན་པ་དང༌། བདག་ཉིད་ལ་བརྙས་པའི་ལེ་ལོའི་གཉེན་པོ་སྒོམ་པའི་ཚུལ་ལོ། །  དང་པོ་ནི། ཉོན་མོངས་རྒྱ་པས་བཤོར་ནས་ནི། །སྐྱེ་བའི་རྒྱུར་ནི་ཆུད་གྱུར་ནས། །འཆི་བདག་ཁར་ནི་སོང་གྱུར་པ། །ཅི་སྟེ་ད་དུང་མི་ཤེས་སམ། །ཞེས་པ་ནི། སྙོམ་ལས་འཛིན་པའི་ལེ་ལོ་སྤོང་བར་བྱེད་པ་ལ་རང་ཉིད་ཀྱི་ཚེ་འཆི་བ་མི་རྟག་པས་ཟིན་པར་གྱུར་པ་དང༌། འཁོར་བའི་ཉེས་དམིགས་ལ་ཡང་ནས་ཡང་དུ་སེམས་པར་བྱ་དགོས་པས། དེ་ཡང་ཉོན་མོངས་པ་འདོད་ཆགས་དང་ཞེ་སྡང་ལ་སོགས་པ་འདི་དག་ཐམས་ཅད་ནི་ཉ་འཛིན་པར་བྱེད་པའང་ཉ་པ་རྒྱ་པ་ལྟ་བུ་ཡིན་པས། དེ་ཉིད་ཀྱིས་ཉ་རྣམས་ཡར་ཆུ་ལས་དེད་ཅིང་བཤོར་ནས་ནི་ཉ་འཛིན་པར་བྱེད་པའི་ཉ་རྒྱའི་ནང་དུ་ཟིན་ན། ཉ་པ་དེ་དག་གིས་ཟིན་ནས་བཙོས་ཏེ་ཟ་བར་བྱེད་པ་དེ་བཞིན་དུ། ད་ལྟ་ཉོན་མོངས་པ་ཆགས་སྡང་ལ་སོགས་པ་ཉ་པ་ལྟ་བུ་དེ་ཉིད་ཀྱིས་ང་ཚོ་རང་ཉིད་བཤོར་ཏེ་དེད་ནས་ནི་སྐྱེ་རྒ་ན་འཆི་བཞིའི་ནང་ནས་སྐྱེ་བའི་རྒྱ་ཞེས་བྱ་བའི་ནང་དུ་ཆུད་པར་གྱུར་ནས། དེའི་མཐའ་མར་གང་ལ་འགྲོ་བ་ནི་ཟ་བར་བྱེད་པའི་འཆི་བདག་གི་ཁ་ལ་འགྲོ་རྒྱུ་ཡིན་པས་དེར་སོང་ཟིན་པའམ་འཆི་རན་ལ་ཁད་པ་ལྟ་བུ་ཡིན་པ། ཅི་སྟེ་ད་དུང་སེམས་ཁྱོད་ཀྱིས་མི་ཤེས་སམ་སྟེ་དེ་ཤེས་དགོས་པར་གསུངས། 

རང་སྡེ་རིམ་གྱིས་གསོད་པ་ཡང་། །ཁྱོད་ཀྱིས་མཐོང་བར་མ་གྱུར་ཏམ། །འོན་ཀྱང་གཉིད་ལ་བརྟེན་པ་གང༌། །གདོལ་པ་དང་ནི་མ་ཧེ་བཞིན། །ཞེས་པ་ནི། དེ་སྔ་ཟླ་བ་ཁ་ཤས་སམ་ལོ་གཅིག་ཡིན་མིན་གྱི་ནང་དུ་མཉམ་དུ་སྐྱེས་པའི་རང་གི་སྡེ་ཚན་དེ་དག་རིམ་གྱིས་འཆི་བདག་གིས་གསོད་པ་ཡང་། སྐྱེ་བ་ཕྱི་མའི་ལམ་དུ་སོང་བ་དེ་རྣམས་ཀྱང་སེམས་ཁྱོད་ཀྱིས་ད་དུང་མཐོང་བར་མ་གྱུར་ཏམ་ཞེས་པའོ། །འོན་ཀྱང་ད་དུང་ཉིན་དང་མཚན་དུ་གཉིད་ལ་ཆགས་ཤིང་ཞེན་ནས་ཉལ་བ་ལ་བརྟེན་པ་གང་ཡིན་པ་དེ་ནི། དཔེར་ན། གདོལ་པ་ནི་མ་ཧེ་གསོད་མཁན་གྱི་ཤན་པ་ལ་ཟེར། དེ་ཉིད་ཀྱིས་མ་ཧེ་བཅུ་དང་བཅོ་ལྔ་སོགས་གདོང་ལ་བཏགས་ནས་སྔ་མ་སྔ་མ་རྣམས་རིམ་པ་བཞིན་དུ་གསོད་བཞིན་པ་ན། ཕྱི་མ་དེ་དག་ད་དུང་གཉིད་ཉལ་བཞིན་དེ་ལ་སྣང་བ་ཙམ་མེད་པ་དེ་བཞིན་ཡིན་པར་གསུངས།

ལམ་ནི་ཀུན་ནས་བཀག་ནས་སུ། །འཆི་བདག་གིས་ནི་བལྟས་བཞིན་དུ། །ཇི་ལྟར་ཁྱོད་ནི་ཟ་དགའ་ཞིང་། །འདི་ལྟར་གཉིད་ལོག་ཇི་ལྟར་དགའ། །ཞེས་པ་ནི། ད་ལྟར་སྐྱེ་བའི་ལམ་ནི་ཀུན་ནས་ཐར་ས་མེད་པར་བྱས་ནས་བཀག་ནས་སུ། འཆི་བདག་གསོད་མཁན་དེ་ཉིད་ཀྱིས་ཕྱོགས་ཀུན་ནས་བལྟས་བཞིན་དུ་སྒུག་བསྡད་ཡོད་པ་ན། ཇི་ལྟར་ན་ད་དུང་སེམས་ཁྱོད་ནི་དེ་ལ་སེམས་པ་གང་ཡང་མེད་པར་བག་མེད་རྣམ་གཡེང་གི་སྒོ་ནས་ཟས་བཟའ་བ་ལ་དགའ་ཞིང་། མཚན་མོ་འདི་ལྟར་གཉིད་ལོག་པ་སོགས་ལ་ཇི་ལྟར་ན་དགའ་བར་འོས་ཏེ་དགའ་མི་འོས་སོ། །

མྱུར་བ་ཉིད་དུ་འཆི་འགྱུར་པས། །ཇི་སྲིད་དུ་ནི་ཚོགས་བསག་བྱ། །དེ་ཚེ་ལེ་ལོ་སྤངས་ཀྱང་ནི། །དུས་མ་ཡིན་པར་ཅི་ཞིག་བྱ། །ཞེས་པ་ནི། ད་ལྟའི་སྐྱེ་བ་བླངས་ཟིན་པའི་ཚེ་འདི་ནི་སྤྲིན་བར་གྱི་ཉི་མ་བཞིན་དུས་མྱུར་བ་ཉིད་དུ་འཆི་བར་འགྱུར་བ་ཡིན་པས། དུས་ཇི་སྲིད་དུ་ཚེ་གནས་རྒྱུ་ཡོད་པ་དེ་སྲིད་དུ་ནི་རང་གིས་སྡིག་པ་སྤོང་བར་བྱེད་པའི་གཉེན་པོ་དགེ་བའི་ཚོགས་ཚུལ་བཞིན་དུ་བསག་པར་བྱ་དགོས་པ་ཡིན་གྱི། དངོས་སུ་འཆི་ལྟས་ཀྱིས་ཟིན་པའམ་འཆི་ནད་ཐེབས་ཟིན་པར་གྱུར་པ་དུས་དེའི་ཚེ་ན་ལེ་ལོ་དང་རྣམ་གཡེང་ཅུང་ཟད་སྤངས་ནས་མ་ཎི་འདྲ་བགྲངས་བ་དང༌། དགེ་བའི་སེམས་འདྲ་སྐྱེས་པ་སོགས་བྱེད་ཀྱང་ནི། དེ་ནི་ལེ་ལོ་སྤངས་པའི་དུས་ལས་ཡོལ་ཟིན་པའམ་དགེ་བ་སྒྲུབ་པའི་དུས་མ་ཡིན་པར་དུས་ཚོད་ཡོལ་ཟིན་པ་ཡིན་པས། དེ་དུས་ཅི་ཞིག་བྱ་སྟེ་ཅི་བྱ་མེད་པའམ་ཕན་པ་མེད་པ་ཡིན་པར་གསུངས། 

འདི་ནི་མ་བྱས་བརྩམས་པ་དང་། །འདི་ཕྱེད་བྱས་པར་གནས་པ་ལ། །གློ་བུར་འཆི་བདག་འོང་ནས་ནི། །ཀྱི་ཧུད་བཅོམ་ཞེས་སེམས་པར་འགྱུར། །ཞེས་པ་ནི། དེ་ཡང་བྱ་བ་འཇིག་རྟེན་གྱི་ཚོང་དང་སོ་ནམ་དང་ཁང་ཁྱིམ་འབུབས་པ་ལྟ་བུའམ་གཉེན་ཉེ་ལ་སོགས་པའི་བྱ་བ་འགའ་རེ་བྱེད་རྒྱུའི་འཆར་གཞི་བཏིང་ནས། དངོས་སུ་ད་ལྟ་ལག་བསྟར་མ་བྱས་པ་ལྟ་བུའི་བྱ་བ་འདི་ནི་མ་བྱས་ལ། ཡང་བྱ་བ་ཁག་ཅིག་ནི་ཅུང་ཟད་མགོ་བརྩམས་ཟིན་པ་ལྟ་བུ་དང༌། ཡང་བྱ་བ་ཁག་ཅིག་ནི་བྱེད་བཞིན་པ་ལ་ཕྱེད་ཙམ་ཟིན་པ་དེ་ལྟ་བུའི་གནས་སྐབས་ལ། གློ་བུར་དུ་འཆི་བདག་དེ་འོངས་ནས་ནི་འཆི་བར་གྱུར་པ་དུས་དེའི་ཚེ་ན་ཀྱེ་མ་ཀྱི་ཧུད་ཅེས་བདག་འཆི་བདག་གིས་བཅོས་མོ། །ཞེས་སེམས་ལ་འཇིགས་སྐྲག་དང་འགྱོད་པ་ཆེན་པོ་སྐྱེ་པའམ་སེམས་པར་འགྱུར་བའི་དུས་ཤིག་འོང་བར་གསུངས། 

མྱ་ངན་ཤུགས་ཀྱིས་སྐྲངས་པ་ཡི། །མིག་དམར་གདོང་ལས་མཆི་མ་འཛག །ཉེ་དུ་རེ་ཐག་ཆད་པ་དང༌། །གཤིན་རྗེའི་ཕོ་ཉའི་བཞིན་ལ་ལྟ། །ཞེས་པ་ནི། དེ་འདྲའི་དུས་སྐབས་ན་སེམས་ལ་ཤིན་ཏུ་མྱ་ངན་སྡུག་བསྔལ་གྱི་ཤུགས་དྲག་པོ་བྱུང་པའི་སྟོབས་ཀྱིས་ལུས་སྦོས་ཏེ་སྐྲངས་པར་གྱུར་པ་ཡི་མིག་ཀྱང་དམར་པོར་གྱུར། གདོང་པ་ལས་ཀྱང་མཆི་མ་སྐྱ་ཐར་ཐར་དུ་འཛགས་ཤིང་། ཉེ་དུ་དང་གྲོགས་པོ་སོགས་དེ་དག་རྣམས་ཀྱིས་མཐའ་ནས་བསྐོར་ཏེ་གསོན་པའི་རེ་ཐག་ཀྱང་ཆད་པར་གྱུར་པ་དང༌། རང་ཉིད་སྡིག་པ་བྱས་པའི་ཉེས་དམིགས་ཀྱི་སྟོབས་ཀྱིས་གཤིན་རྗེ་ཕོ་ཉ་ལས་མཁན་དེ་རྣམས་སླེབས་པའི་སྣང་བ་ཤར་བའི་སྐབས་ན་དེའི་བཞིན་ཏེ་གདོང་པ་ལ་བལྟས་ཏེ་འཇིགས་ཤིང་ཡ་ང་བའི་དུས་ཤིག་ཡོང་བར་གསུངས། 

རང་སྡིག་དྲན་པས་གདུང་བ་དང་། །དམྱལ་བའི་སྒྲ་ནི་ཐོས་པ་ཡིས། །སྐྲག་པས་མི་གཙང་ལུས་གོས་ཤིང་། །མྱོས་པར་འགྱུར་ཚེ་ཅི་ཞིག་བྱ། །ཞེས་པ་ནི། སྐབས་དེ་དུས་རངགསོན་པོར་གནས་པའི་སྐབས་ན་སྲོག་གཅོད་པ་ལ་སོགས་པའི་སྡིག་པ་མི་དགེ་བ་བྱས་པའི་ཉེས་པ་དེ་དྲན་པའི་སྒོ་ནས་དེ་ལ་འགྱོད་སེམས་ཀྱིས་སེམས་ཤིན་ཏུ་གདུང་བར་གྱུར་པ་དང་། ཕྱོགས་གཅིག་ནས་དམྱལ་བར་སྐྱེས་ཟིན་པའི་སེམས་ཅན་དེ་རྣམས་ཀྱི་སྡུག་བསྔལ་གྱི་སྡུག་སྐད་ངུ་འབོད་ཆོ་ངེ་འདོན་པ་སོགས་ཀྱི་སྒྲ་ལྷང་ལྷང་དུ་སྒྲོག་པ་དེ་རང་གི་རྣ་བའི་ལམ་དུ་ཐོས་པར་གྱུར་པ་ཡི་སྣང་བ་ཤར་ནས། ཤིན་ཏུ་སྐྲག་ཏེ་འཇིགས་པས་མི་གཙང་བ་དབང་མེད་དུ་ཤོར་བའི་སྒོ་ནས་ལུས་ལ་གོས་ཤིང་། སེམས་ཅི་བྱ་ཐབས་བྲལ་ཏེ་ཤིན་ཏུ་ཉམ་ང་འཇིགས་ཤིང་སྐྲག་པའི་སྒོ་ནས་མྱོས་པར་གྱུར་པ་དུས་དེའི་ཚེ་ན་རང་གིས་ཅི་ཞིག་བྱ་སྟེ་ཅི་བྱ་གང་ཡང་མེད་པར་གསུངས། 

ཁྱོད་ནི་ཉ་གསོན་འགྲེ་བ་ལྟའི། །ཚེ་འདིར་འཇིགས་དང་ལྡན་གྱུར་ན། །སྡིག་བྱས་དམྱལ་བ་མི་ཟད་པའི། །སྡུག་བསྔལ་རྣམས་ནི་སྨོས་ཅི་དགོས། །ཞེས་པ་ནི། སེམས་བདག་འཛིན་ཅན་ཁྱོད་ནི་ད་ལྟ་འཆི་བ་ན། དཔེར་ན། ཉ་གསོན་པོ་ཆུ་ནས་ཟིན་ཏེ་བྱེ་མའི་ནང་དུ་གཡུག་པ་ཡིན་ན་མི་ཚུགས་པ་འགྲེ་ལྡོག་བྱེད་པ་ལྟ་བུའི། ཚེ་འདི་ཉིད་ལ་ཚ་གྲང་དང་བཀྲེས་སྐོམ་སོགས་དང་ན་ཚ་སོགས་ཅུང་ཟད་བྱུང་པ་ཡིན་ན་དེ་ལ་ཤིན་ཏུ་འཇིགས་སྐྲག་དང་ལྡན་པར་གྱུར་པ་ཡིན་ན། སྐྱེ་བ་ཚེ་རབས་ཐོག་མེད་ནས་ད་ལྟའི་བར་དུ་སྡིག་པ་མི་དགེ་བ་གྲངས་མེད་པ་བྱས་པའི་རྣམ་སྨིན་གྱི་འབྲས་བུ་དམྱལ་བའི་གནས་སུ་སྐྱེས་ནས་ཤིན་ཏུ་མི་ཟད་པའི་ཚ་གྲང་གི་སྡུག་བསྔལ་དྲག་པོས་མནར་བར་གྱུར་པའི་སྐབས་ན། སྡུག་བསྔལ་དེ་རྣམས་ནི་བཟོད་མི་ནུས་པར་ཤིན་ཏུ་ཉམ་ང་བར་གྱུར་པ་ཡིན་པ་ནི་ལྟ་སྨོས་ཀྱང་ཅི་ཞིག་དགོས་ཞེས་གསུངས། དེ་ཡང་བཤེས་སྤྲིངས་ལས། “དམྱལ་བ་བྲིས་པ་མཐོང་དང་ཐོས་པ་དང༌། །དྲན་དང་བཀླགས་དང་གཟུགས་སུ་བགྱིས་པས་ཀྱང་། །འཇིགས་པ་བསྐྱེད་པར་བྱས་ན་མི་བཟད་པའི། །རྣམ་སྨིན་ཉམས་སུ་མྱོང་ན་སྨོས་ཅི་འཚལ། །”ཞེས་དོན་དུ་དམྱལ་བ་ཞེས་པ་དེ་གྱང་ངོས་ལ་རི་མོ་བྲིས་པ་མཐོང་བ་དང་། མི་ཞིག་དམྱལ་བའི་གནས་སུ་སྐྱེས་པ་རྣ་བར་ཐོས་པ་དང༌། དེ་དག་སེམས་ལ་དྲན་པ་དང་། དཔེ་ཆའི་ནང་དུ་ཡོད་པ་དེ་བཀླགས་པ་དང་། ཡང་དམྱལ་བའི་རྣམ་པ་གཟུགས་དང་དབྱིབས་ཀྱི་རྣམ་པར་བཞག་པ་ལྟ་བུ་དེ་འདྲ་མཐོང་བའི་སྐབས་ན་སེམས་ལ་ཤིན་ཏུ་འཇིགས་པ་དྲག་པོ་སྐྱེས་པར་བྱས་ན། སྡིག་པའི་འབྲས་བུ་དམྱལ་བ་ལ་དངོས་སུ་སྐྱེས་ནས་མི་ཟད་པའི་རྣམ་སྨིན་སྡུག་བསྔལ་དྲག་པོ་ཉམས་སུ་མྱོང་བའི་གནས་སྐབས་ན་ནི་ལྟ་སྨོས་ཀྱང་ཅི་འཚལ་ཞེས་གསུངས་པ་ལྟར་རོ། །

ཆུ་ཚན་གྱིས་ནི་རེག་པ་ན། །གཞོན་ཤ་ཅན་ལ་རབ་ཚ་བའི། །དམྱལ་བ་ཡི་ནི་ལས་བྱས་ནས། །ཅི་ཕྱིར་འདི་ལྟར་བདེ་བར་གནས། །ཞེས་པ་ནི། དམྱལ་བ་ལ་སྐྱེས་པའི་སྐབས་ན་དམྱལ་བའི་མེས་ཟངས་བཞུས་པའི་ཟངས་ཞུན། ཁྲོ་བཞུས་པའི་ཁྲོ་ཆུ་ལྟ་བུའི་ཆུ་ཚན་གྱིས་ནི་ལུས་ལ་རེག་པའི་ཚེ་ན་དམྱལ་བ་པའི་སེམས་ཅན་གྱི་ལུས་ཤིན་ཏུ་གཞོན་ཤ་ཅན་དེ་ཉིད་ལ་རབ་ཏུ་ཚ་བའི་དམྱལ་བའི་སྡུག་བསྔལ་མྱོང་བར་འགྱུར་བའི་ལས་མི་དགེ་བ་དྲག་པོ་ཡང་ཡང་བྱས་ནས། ད་དུང་རྒྱུ་མཚན་ཅིའི་ཕྱིར་ན་འདི་ལྟར་ལུས་དང་སེམས་ལྷོད་པའི་སྒོ་ནས་བདེ་བར་གནས་ཏེ་གནས་མི་འོས་སོ་ཞེས་གསུངས། 

བརྩོན་མེད་འབྲས་བུ་འདོད་པ་དང༌། །བཟེ་རེ་ཅན་ལ་གནོད་མང་ཞིང་། །འཆི་བའི་བཟུང་བཞིན་ལྷ་འདྲ་བ། །ཀྱི་ཧུད་སྡུག་བསྔལ་དག་གིས་བཅོམ། །ཞེས་པ་ནི། སོ་སོའི་སྐྱེ་བོ་ཐ་མལ་པ་རྣམས་ནི་དགེ་བའི་ལས་ལ་སྤྲོ་བའི་སྒོ་ནས་བརྩོན་འགྲུས་རྩོམ་པ་ནི་མེད་ལ། འབྲས་བུ་ནི་ཚེ་འདི་དང་སྐྱེ་བ་ཕྱི་མ་རྣམས་སུ་ལུས་དང་སེམས་ལ་བདེ་བ་མང་པོ་ཐོབ་པར་འདོད་པ། ལྷག་པར་དུ་མཐོ་རིས་དང་ཐར་པ། ཐར་པའི་ནང་ནས་མཆོག་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པ་དེ་འདྲའི་འདུན་པ་ཡོད་པ་དང༌། ཡང་ཕྱོགས་གཅིག་ནས་བཟེ་རེ་ཅན་ཏེ་ད་ལྟའི་ལུས་འདི་ཉིད་ལ་ཡང་ཚ་གྲང་གི་ནད་དང་ན་ཚ་སོགས་ཅུང་ཟད་ཙམ་ལ་ཡང་བཟོད་མི་ནུས་པ་དེ་འདྲ་ལ་གནོད་པ་ཙག་ཙིག་ཤིན་ཏུ་མང་ཞིང་། ད་དུང་ཡང་བག་མེད་ཀྱི་དབང་དུ་གནས་པར་གྱུར་པ་ནི་འཆི་བདག་བརྩེ་བ་མེད་པའི་ཞགས་པ་སྐེ་ནས་ཐེབས་ནས་བཟུང་བཞིན་པ་ལྟ་བུ་ལ། ད་དུང་ཡང་བག་མེད་ཀྱི་དབང་དུ་གྱུར་པ་ནི་འདོད་པའི་ལྷ་རྣམས་ཐམས་ཅད་ཚེ་གཅིག་ལ་འདོད་ཡོན་ལ་སེམས་ཡེངས་ནས་གློ་བུར་ཐོག་རྒྱག་གི་འཆི་ལྟས་ཀྱིས་ཟིན་པའི་སྐབས་ན་སྡུག་བསྔལ་དྲག་པོ་མྱོང་བ་བཞིན་དུ། རང་ཡང་འཆི་རན་ཁ་ན་ཀྱེ་མ་ཀྱི་ཧུད་སྙམ་དུ་སེམས་ལ་ཤིན་ཏུ་འགྱོད་པས་སྡུག་བསྔལ་དྲག་པོ་དག་གིས་བཅོམ་པར་གྱུར་པའི་སྐབས་དེ་འདྲ་འོང་བར་གསུངས། 

མི་ཡི་གྲུ་ལ་བརྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱི་ནས་རྙེད་དཀའ་བས། །རྨོངས་པའི་དུས་སུ་གཉིད་མ་ལོག །ཅེས་པ་ནི། རྒྱུ་མཚན་དེས་ན་ད་ལྟ་དལ་འབྱོར་ཆོས་ལྡན་གྱི་མི་ལུས་ཐོབ་པ་དེ། དཔེར་ན། ཆུ་བོ་ཆེན་པོ་རྒྱ་མཚོ་ཆེན་པོའི་ཕ་རོལ་ཏུ་བགྲོད་པར་བྱེད་པ་ལ་གྲུ་དང་འཕྲད་པ་ལྟ་བུ་ཡིན་པས། དེས་ན་མི་ཡི་ལུས་རྟེན་གྱི་གྲུ་བོ་ཆེ་ལྟ་བུ་འདི་ལ་བརྟེན་ནས་ནི་ཁམས་གསུམ་འཁོར་བའི་སྡུག་བསྔལ་གྱི་ཆུ་བོ་ཆེན་པོ་འམ་རྒྱ་མཚོ་ཆེན་པོ་དེ་ལས་ཕ་རོལ་ཏུ་སྒྲོལ་དགོས་པ་ཡིན་ཞིང་། དེ་སྒྲོལ་བར་བྱེད་པའི་གྲུ་ལྟ་བུའི་ཆོས་ལྡན་གྱི་མི་ལུས་འདི་ནི་ཕྱི་ནས་ནི་རྒྱུ་དང་དཔེ་དང་གྲངས་གང་ལ་བསམ་ནའང་ཤིན་ཏུ་རྙེད་པར་དཀའ་བ་ཡིན་པས། ད་ལྟར་ཆོས་ལྡན་གྱི་མི་ལུས་ཐོབ་ཟིན་པའི་སྐབས་ན་ལས་འབྲས་ལ་བླང་དོར་བྱེད་མ་ཤེས་ནས་རྨོངས་པར་གྱུར་པ་དེའི་དུས་སུ་ད་དུང་གཉིད་ལོག་ནས་བག་མེད་རྣམ་གཡེང་ངམ་སྙོམ་ལས་བདེ་བའི་རོ་མྱོང་བའི་དབང་དུ་མ་སོང་བ། ཡར་གཉིད་སད་དེ་ཐོས་བསམ་སྒོམ་པ་རྣམས་ལ་བསླབ་པར་བྱ་འོས་པ་ཡིན་གསུངས།

གཉིས་པ་བྱ་བ་ངན་ཞེན་གྱི་ལེ་ལོའི་གཉེན་པོ་ཇི་ལྟར་སྒོམ་པའི་ཚུལ་ནི། དགའ་བའི་རྒྱུ་ནི་མཐའ་ཡས་པའི། །དམ་ཆོས་དགའ་བའི་མཆོག་སྤངས་ནས། །སྡུག་བསྔལ་རྒྱུ་ཡིས་གཡེང་བ་དང༌། །རྒོད་སོགས་ལ་ཁྱོད་ཅི་ཕྱིར་དགའ། །ཞེས་པ་ནི། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ་ཞེས་གསུངས་པ་ལྟར་དུ་ཐོག་མཐའ་བར་གསུམ་དུ་དགའ་བའི་རྒྱུ་ནི་མཐའ་ཡས་པའི་བདག་ཉིད། དམ་པའི་ཆོས་དགའི་བའི་མཆོག་ཏུ་གྱུར་པ་དེ་ལ་འཆད་པ་དང་ཉན་པ་དང་བསམ་པ་དང་སྒོམ་པར་བྱེད་པ་དེ་སྤངས་ནས། འཁོར་བའི་སྡུག་བསྔལ་གྱི་རྒྱུ་ཆགས་སྡང་གིས་ཀུན་ནས་བསླངས་པའི་སྲོག་གཅོད་སོགས་མི་དགེ་བ་དང་། ཚོང་དང་སོ་ནམ་སོགས་འཇིག་རྟེན་གྱི་བྱ་བ་དེ་དག་གིས་རྣམ་པར་གཡེང་བ་དང༌། ལུས་ཀྱིས་རྩེད་མོ་དང་རྒྱུག་མཆོངས་སོགས་ཀྱི་སྒོ་ནས་རྒོད་ཅིང་། ངག་གིས་གད་མོ་བགད་པ་དང་བྲེ་མོའི་གཏམ་རྣམ་པ་སྣ་ཚོགས་བཤད་པ་དང༌། སེམས་ཀྱིས་འདས་མ་འོངས་ཀྱི་རྣམ་པར་རྟོག་པའི་རྗེས་སུ་འབྲངས་ནས་དེ་ལྟར་ལུས་དང་ངག་དང་སེམས་ཐམས་ཅད་ཤིན་ཏུ་ཡུལ་གྱི་སྟེང་དུ་རྒོད་པ་སོགས་ལ་ཁྱོད་རྒྱུ་མཚན་ཅིའི་ཕྱིར་ན་དགའ་སྟེ་དགའ་བར་བྱ་མི་འོས་གསུངས། 

སྐྱིད་ལུག་མེད་པར་དཔུང་ཚོགས་དང་། །ལྷུར་བླང་བདག་ཉིད་དབང་བྱ་དང་། །བདག་དང་གཞན་དུ་མཉམ་པ་དང་། །བདག་དང་གཞན་དུ་བརྗེ་བར་གྱིས། །ཞེས་པ་ནི། དགེ་བའི་ལས་ཐོས་བསམ་སྒོམ་པ། འཆད་ཉན་སོགས་བྱེད་པ་ལ་བདག་གིས་མི་ནུས་སོ་སྙམ་པའི་སྒོ་ནས་སྒྱིད་ལུག་པ་མེད་པ་དང་། གཉེན་པོ་དཔུང་གི་ཚོགས་ཡན་ལག་རྣམ་པ་བཞི་དང་ལྡན་པ་བསགས་པར་བྱས་པ་དང༌། དྲན་པ་དང་ཤེས་བཞིན་གྱི་སྒོ་ནས་བླང་བྱ་དགེ་བ་དང་དོར་བྱ་མི་དགེ་བའི་བླང་དོར་ལྷུར་བླང་བ་རྒྱལ་པོ་ལྟ་བུ་དང༌། བདག་ཉིད་ཀྱི་སྒོ་གསུམ་དྲན་ཤེས་བཞིན་གྱིས་གཉེན་པོའི་དབང་དུ་བྱ་བ་བློན་པོ་ལྟ་བུ་དང་། བདེ་བ་འདོད་ཅིང་སྡུག་བསྔལ་མི་འདོད་པ་ལ་བདག་དང་གཞན་གཉིས་མཉམ་པ་ཡིན་པ་བྱང་ཆུབ་ཀྱི་སེམས་སྒོམ་པར་བྱེད་པ་དང་། བདག་གི་བདེ་དགེ་རྒྱུ་འབྲས་དང་བཅས་པ་གཞན་ལ་བཏང་ཞིང་། གཞན་གྱི་སྡུག་བསྔལ་རྒྱུ་འབྲས་དང་བཅས་པ་རང་གིས་ཚུར་ལེན་པ་སྟེ་བདག་དང་གཞན་དུ་བརྗེ་བ་ཞེས་པའི་བྱང་ཆུབ་ཀྱི་སེམས་དང་བཅས་པ་དེ་དག་སྒོམ་པར་གྱིས་ཤིག་ཅེས་གསུངས། 

གསུམ་པ་བདག་ཉིད་ལ་བརྙས་པའི་ལེ་ལོའི་གཉེན་པོ་ཇི་ལྟར་སྒོམ་པའི་ཚུལ་ནི། བདག་གིས་བྱང་ཆུབ་ག་ལ་ཞེས། །སྒྱིད་ལུག་པར་ནི་མི་བྱ་སྟེ། །འདི་ལྟར་དེ་བཞིན་གཤེགས་པ་ནི། །བདེན་པ་གསུངས་པས་བདེན་འདི་གསུངས། །ཞེས་པ་ནི། བདག་གི་བློ་རིག་ཞེན་པའམ་དབང་པོ་རྟུལ་པོ་དང་། བརྩོན་འགྲུས་ཞན་པའི་རྒྱུ་མཚན་གྱིས་བདག་གིས་རྫོགས་པའི་བྱང་ཆུབ་ཀྱི་གོ་འཕང་དེ་ག་ལ་ཐོབ་པར་འགྱུར་ཞེས་རང་གི་སེམས་སྐྱིད་ལུག་པའམ་དཔའ་ཞུམ་པ་ནི་རྣམ་པ་ཀུན་ཏུ་བྱ་མི་འོས་ཏེ། མི་འོས་པའི་རྒྱུ་མཚན་འདི་ལྟར་དེ་བཞིན་གཤེགས་པ་རྫོགས་པའི་སངས་རྒྱས་བཅོམ་ལྡན་འདས་ནི་རྣམ་པ་ཀུན་ཏུ་གདུལ་བྱ་སེམས་ཅན་རྣམས་ལ་བདེན་པ་གསུངས་པར་མཛད་པས། དྲང་སྲོང་བདེན་པ་གསུངས་པ་དེ་ཉིད་ཀྱི་བདེན་པའི་ཚིག་འདི་ལྟ་བུ་ཞིག་ལག་བཟང་གིས་ཞུས་པའི་མདོ་སྡེ་ལས་ཀྱང་གསུངས་ཏེ། 

སྦྲང་བུ་ཤ་སྦྲང་བུང་བ་དང་། །དེ་བཞིན་སྲིན་བུར་གང་གྱུར་པ། །དེས་ཀྱང་བརྩོན་པའི་སྟོབས་བསྐྱེད་ནས། །བྱང་ཆུབ་ཐོབ་དཀའ་བླ་མེད་ཐོབ། །ཅེས་པ་ནི། དེ་ཡང་མདོ་ལས། གང་དག་སེང་གེ་དང་། སྟག་དང༌། ཁྱི་དང༌། ཅེ་སྤྱང་དང༌། བྱ་རྒོད་དང༌།ཁྲུང་ཁྲུང་དང༌། བྱ་རོག་དང༌། འུག་པ་དང༌། སྲིན་བུ་དང༌། སྦྲང་བུ་དང་། ཤ་སྦྲང་དང་། བུང་བ་དང༌། དེ་བཞིན་དུ་སྲིན་བུར་ཏེ་བཤང་གཅིའི་ནང་དུ་གྱུར་པའི་འབུ་ཆུང་ངུ་དང་བཅས་པ་དེ་ལྟ་བུ་གང་ཞིག་ཏུ་གྱུར་པ་དེས་ཀྱང་ནམ་ཞིག་ན་དགེ་བའི་ལས་ལ་བརྩོན་པའི་སྟོབས་ཤུགས་འདྲ་བསྐྱེད་པར་བྱེད་ན། རྫོགས་པའི་བྱང་ཆུབ་ཀྱི་གོ་འཕང་ཤིན་ཏུ་ཐོབ་དཀའ་བ་བླ་ན་མེད་པའི་རང་བཞིན་དེ་ཉིད་ཀྱང་ཐོབ་བོ་ཞེས་བྱ་བ་གསུངས་ཡོད་པའི་ཕྱིར། 

བདག་ལྟ་རིགས་ཀྱིས་མིར་སྐྱེས་ལ། །ཕན་དང་གནོད་པ་ངོ་ཤེས་པས། །བྱང་ཆུབ་སྤྱོད་པ་མ་བཏང་ན། །བདག་གིས་བྱང་ཆུབ་ཅིས་མི་ཐོབ། །ཅེས་པ་ནི། བདག་ལྟ་བུ་ད་ལྟ་འགྲོ་བ་རིགས་དྲུག་ལས་མིའི་རིགས་སུ་སྐྱེས་པ་ཡིན་པ་ལ། དེ་ཡང་དགེ་བ་བྱེད་ན་ཕན་པ་དང་། སྡིག་པ་བསགས་ན་གནོད་པ་ཡིན་པ་ངོ་ཤེས་པས་བྱང་ཆུབ་མཆོག་ཏུ་སེམས་བསྐྱེད་ནས་བྱང་ཆུབ་སེམས་དཔའི་སྤྱོད་པ་སྒྲུབ་སྟེ་མ་བཏང་ན། བདག་གིས་རྫོགས་པའི་བྱང་ཆུབ་ཀྱི་གོ་འཕང་དེ་ཅིའི་ཕྱིར་ན་མི་ཐོབ་སྟེ་ཐོབ་བོ། །དེ་ཡང་མདོ་ལས། གཡོ་སྒྱུའི་སྒོ་ནས་སེམས་བསྐྱེད་པའང་བྱང་ཆུབ་ཐོབ་པར་གསུངས་ན། བདག་ལྟ་བུས་ཀྱང་ཅིའི་ཕྱིར་ན་མི་ཐོབ་སྟེ་ཐོབ་བོ། །

འོན་ཏེ་རྐང་ལག་ལ་སོགས་པ། །བཏང་དགོས་བདག་ནི་འཇིགས་ཤེ་ན། །ལྕི་དང་ཡང་བ་མ་དཔྱད་པར། །རྨོངས་པས་བདག་ནི་འཇིགས་པར་ཟད། །ཅེས་པ་ནི། འོན་ཏེ་བྱང་ཆུབ་སྤྱོད་པའི་སྐབས་ན་རྐང་པ་དང་ལག་པ་དང་མིག་སོགས་སྦྱིན་པ་བཏང་དགོས་པར་གསུངས་ན། བདག་ནི་དེ་ལྟར་ནུས་པར་དཀའ་བས་ན་འཇིགས་ཤིག་སྐྲག་གོ་སྙམ་དུ་སེམས་ན། དེ་ནི་ལྕི་བ་དང་ཡང་བ་མ་དཔྱད་པ་སྟེ། བྱང་ཆུབ་ཀྱི་སྤྱོད་པ་དེ་ནི་ཤིན་ཏུ་ཡང་ཞིང་སླ་བ་ཡིན་པ་དང༌། ཉོན་མོངས་པས་འཁོར་བའི་སྡུག་བསྔལ་མྱོང་བ་དེ་ནི་ཤིན་ཏུ་ལྕི་བ་ཡིན་པའི་ཚུལ་ལ་མ་དཔྱད་པར། དེ་གཉིས་ལྕི་ཡང་གི་གནད་དོན་ལ་རྨོངས་པའི་སྒོ་ནས་བདག་རང་ཉིད་བྱང་ཆུབ་ཀྱི་སྤྱོད་པ་ལ་འཇིགས་པ་ཙམ་དུ་ཟད་དོ། །

བསྐལ་པ་བྱེ་བ་གྲངས་མེད་དུ། །ལན་གྲངས་དུ་མར་བཅད་པ་དང༌། །དབུག་དང་སྲེག་དང་གཤགས་འགྱུར་གྱི། །བྱང་ཆུབ་ཐོབ་པར་མི་འགྱུར་རོ། །ཞེས་པ་ནི། དེ་སྔ་བསྐལ་པ་བྱེ་བ་གྲངས་མེད་པ་དུ་མའི་བར་དུ་ལན་གྲངས་དུ་མར་དམྱལ་བ་ལ་སོགས་པའི་གནས་སུ་སྐྱེས་ཏེ་ལུས་ཀྱི་ཡན་ལག་ཐམས་ཅད་མཚོན་ཆས་བཅད་པ་དང་། མདུང་ཐུང་ལ་སོགས་པས་དབུག་པ་དང་། མེའི་ནང་དུ་སྲེག་པ་དང༌། ལུས་དུམ་བུ་ཕྱེད་ཚལ་དུ་གཤགས་པ་ལ་སོགས་པའི་སྡུག་བསྔལ་དུ་མ་མང་པོ་དུས་ཡུན་རིང་པོའི་བར་དུ་མྱོང་བར་འགྱུར་གྱི། འོན་ཀྱང་དེ་རྣམས་ཀྱིས་བྱང་ཆུབ་ཀྱི་གོ་འཕང་དེ་ནི་རྣམ་པ་ཀུན་ཏུ་ཐོབ་པར་མི་འགྱུར་རོ། །

བདག་གིས་བྱང་ཆུབ་སྒྲུབ་པ་ཡི། །སྡུག་བསྔལ་འདི་ལ་ཚོད་ཡོད་དེ། །ཟུག་རྔུ་ཁོང་བརླག་གནོད་བསལ་ཕྱིར། །ལུས་རྨ་བཏོད་པའི་སྡུག་བསྔལ་བཞིན། །ཞེས་པ་ནི། བདག་གིས་བྱང་ཆུབ་མཆོག་ཏུ་སེམས་བསྐྱེད་ནས་བྱང་ཆུབ་སྒྲུབ་པར་བྱེད་པ་ཡི་དཀའ་བ་སྤྱད་པའི་སྡུག་བསྔལ་གང་དང་གང་བྱུང་པ་འདི་ལ་ནི་དུས་ལ་ཡང་ཚོད་ཡོད་པ་དང་ངོ་བོ་ལ་ཡང་ཚོད་ཡོད་དེ། དེ་ཡང་དཔེར་ན། ཟུག་རྔུ་ཁོང་བརླག་ཅེས་བྱ་བ་སྟེ་ལུས་ཀྱི་ནང་དུ་མཚོན་ཆ་ལ་སོགས་པའི་དུམ་བུ་ཡོད་པ་ཕྱིར་བཏོན་པར་བྱེད་པ་ལྟ་བུའམ། ལུས་ཀྱི་ནང་དུ་ནད་ཀྱི་སྟོབས་ཀྱིས་སྒོ་ནས་ཤ་དང་རུས་པ་ལ་སྐྲན་དང་སྲིན་ལ་སོགས་པ་བྱུང་ན་དེའི་གནོད་པ་བསལ་བར་བྱ་བའི་ཕྱིར་དུ་ལུས་ལ་རྨ་གསར་དུ་བཏོད་པའི་སྡུག་བསྔལ་དེར་བཟོད་པ་སྒོམ་པ་ཇི་ལྟ་བ་བཞིན་ཡིན་པར་གསུངས། 

སྨན་པ་ཀུན་ཀྱང་གསོ་དཔྱད་ཀྱིས། །མི་བདེ་བ་ཡི་ནད་མེད་བྱེད། །དེ་བས་སྡུག་བསྔལ་མང་པོ་དག །གཞོམ་ཕྱིར་མི་བདེ་ཆུང་བཟོད་བྱ། །ཞེས་པ་ནི། སྤྱིར་འཇིག་རྟེན་ན་ནད་གསོ་བར་བྱེད་པའི་སྨན་པ་ཀུན་གྱིས་ཀྱང་གསོ་དཔྱད་ཀྱིས་ཞེས་དེ་ཡང་ཁྲག་བཏོན་པ་དང༌། མེ་རྩ་འཇུག་པ་དང་། གཞན་ཡང་གསོ་དཔྱད་ཀྱི་སྒོ་ནས་མི་བདེ་བ་ཡི་རླུང་མཁྲིས་བད་ཀན་ལ་སོགས་པའི་ནད་དེ་དག་ཐམས་ཅད་མེད་པར་བྱེད་པའི་རྒྱུ་མཚན་དེ་ལྟ་བས་ན། བདག་རང་ཉིད་ཀྱིས་ཀྱང་འཁོར་བའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་མང་པོ་དེ་དག་གཞོམ་པར་བྱ་བའི་ཕྱིར་དུ་བྱང་ཆུབ་སྤྱོད་པའི་གནས་སྐབས་ཀྱི་ཚེ་ན། ཚ་གྲང་དང་ན་ཚ་ལ་སོགས་པ་གཞན་གྱིས་བརྙས་བཅོས་དང་ཁྱད་གསོད་ལ་སོགས་པའི་སྡུག་བསྔལ་ལམ་མི་བདེ་བ་ཆུང་ཆུང་དེ་རྣམས་ཀྱང་བཟོད་པ་བསྒོམ་པར་བྱ་གསུངས། 

གསོ་དཔྱད་ཕལ་པ་འདི་འདྲ་བ། །སྨན་པ་མཆོག་གིས་མ་མཛད་དེ། །ཆོ་ག་ཤིན་ཏུ་འཇམ་པོ་ཡིས། །ནད་ཆེན་དཔག་མེད་གསོ་བར་མཛད། །ཅེས་པ་ནི། འཇིག་རྟེན་པ་ཐ་མལ་གྱི་ནད་གསོ་བར་བྱེད་པའི་གསོ་དཔྱད་ཕལ་པ་འདི་འདྲ་བ་ནི་ཉོན་མོངས་པའི་ནད་གསོ་བར་མཛད་པའི་སྨན་པ་མཆོག་གིས་ཏེ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ནི་མ་མཛད་དེ། ཆོ་ག་ཤིན་ཏུ་འཇམ་པོའི་སྒོ་ནས་ཞེས་ཆོ་ག་འཇམ་པོ་ཇི་ལྟར་ཡིན་ཞེ་ན། ལུས་སྐྱིལ་མོ་སྐྲུང་བཅས་ཏེ་སྟན་འཇམ་པོའི་སྟེང་དུ་དྲན་ཤེས་བཞིན་གྱིས་སེམས་མཉམ་པར་བཞག་སྟེ། དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་རྣམས་བསམ་པ་སྔོན་དུ་འགྲོ་བས་བྱམས་པ་སྒོམ་པ་དང༌། སྙིང་རྗེ་སྒོམ་པ་དང་། ཀུན་རྫོབ་བྱང་ཆུབ་ཀྱི་སེམས་སྒོམ་པ་དང༌། དེ་ནས་དོན་དམ་པའི་བྱང་ཆུབ་ཀྱི་སེམས་སྒོམ་པ་སོགས་ཀྱིས་དེ་ལྟ་བུའི་ཆོ་ག་ཤིན་ཏུ་འཇམ་པོའི་སྒོ་ནས། ནད་ནི་ཉོན་མོངས་པ་འདོད་ཆགས་ལ་སོགས་པའི་ནད་ཆེན་པོ་བརྒྱད་ཁྲི་བཞི་སྟོང་ལ་སོགས་པ་དཔག་ཏུ་མེད་པ་དེ་དག་གསོ་བར་མཛད་པ་ཡིན་པར་གསུངས།

ཚོད་མ་ལ་སོགས་སྦྱིན་པ་ལའང་། །འདྲེན་པས་ཐོག་མར་སྦྱོར་བར་མཛད། །དེ་ལ་གོམས་ནས་ཕྱི་ནས་ནི། །རིམ་གྱིས་རང་གི་ཤ་ཡང་གཏོང་། །ཞེས་པ་ནི། སྦྱིན་པ་གཏོང་བའི་གནས་སྐབས་ན་ཡང་། དང་པོ་ལག་པ་གཡས་པས་གཡོན་པ་ལ་སྦྱིན་པ་གཏོང་བ་ལ་བསླབ་པར་བྱ་བ་ནི། སྔོ་ལ་སོགས་པའི་ཚོད་མ་དང་། ལན་ཚྭ་ལ་སོགས་པ་ཕྲན་ཚེགས་ཙམ་གཞན་ལ་སྦྱིན་པ་གཏོང་བ་ནས་ཐོག་མར་ཡར་འདྲེན་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་སྦྱོར་བར་མཛད་ཅིང༌། དེ་དག་ལ་རིམ་གྱིས་གོམས་ནས། ཕྱི་ནས་རིམ་གྱིས་རང་གི་ཤ་དང་ཁྲག་ཀྱང་སྦྱིན་པ་གཏོང་ནུས་པར་འགྱུར་བའི་བར་དུ་གོམས་པར་འགྱུར་བ་ཡོད་པར་གསུངས། 

གང་ཚེ་རང་གི་ལུས་ལ་ནི། །ཚོད་སོགས་ལྟ་བུའི་བློ་སྐྱེས་ན། །དེ་ཚེ་ཤ་ལ་སོགས་གཏོང་བ། །དེ་ལ་དཀའ་བ་ཅི་ཞིག་ཡོད། །ཅེས་པ་ནི། བྱང་ཆུབ་མཆོག་ཏུ་ཐུགས་བསྐྱེད་ནས་བྱང་ཆུབ་ཀྱི་སྤྱོད་པ་ལ་བསླབ་པར་མཛད་པས་བསྐལ་པ་གྲངས་མེད་གཅིག་ལ་སོགས་པ་བགྲོད་ཟིན་པའི་རྗེས་སམ་ས་དང་པོ་ཐོབ་པ་ལྟ་བུའི་དུས་གང་གི་ཚེ་ན་རང་གི་ལུས་འདི་ཉིད་ལ་ནི་ཚོད་མ་དང་ལན་ཚྭ་ལ་སོགས་པ་ལྟ་བུའི་དངོས་པོ་ཕྲན་ཚེགས་ཀྱི་བློ་སྐྱེས་པར་གྱུར་པ་དུས་དེའི་ཚེ་ན་ཤ་དང༌། ཁྲག་དང་། དབུ་དང་། ཡན་ལག་ལ་སོགས་པ་གཞན་ལ་སྦྱིན་པ་གཏོང་བ་དེ་ལ་བྱ་དཀའ་བའི་སྤྱོད་པར་འགྱུར་བ་ཅི་ཞིག་ཡོད་དེ་མེད་དོ། །ཆོས་ཐམས་ཅད་བདག་མེད་པའམ་མཉམ་པ་ཉིད་དུ་རྟོགས་པས་གསེར་དང་བོང་བ་མཉམ། ནམ་མཁའ་དང་ལག་མཐིལ་མཉམ་པ། ཙན་དན་དང་སྟེའུ་མཉམ་པ་ཞེས་བྱ་བར་འགྱུར་བ་ཡིན་པའི་ཕྱིར།

སྡིག་པ་སྤངས་ཕྱིར་སྡུག་བསྔལ་མེད། །མཁས་པའི་ཕྱིར་ན་མི་དགའ་མེད། །འདི་ལྟ་ལོག་པར་རྟོག་པ་དང༌། །སྡིག་པས་སེམས་དང་ལུས་ལ་གནོད། །ཅེས་པ་ནི། བྱང་ཆུབ་སེམས་དཔས་ས་དང་པོ་རྙེད་ན་སྡིག་པ་མི་དགེ་བ་སྤངས་ནས་བསྐལ་པ་གྲངས་མེད་གཅིག་ཏུ་ལོན་ཟིན་པ་ཡིན་པའི་ཕྱིར། དེས་ན་གཞན་གྱིས་རྡུང་བརྡེག་ལ་སོགས་པ་བྱུང་ན་ཡང་ལུས་ལ་སྡུག་བསྔལ་འབྱུང་བ་མེད་ཅིང་། ཆོས་ཐམས་ཅད་བདག་མེད་པ་རྟོགས་པའམ་ཆོས་ཉིད་ཀྱི་དོན་ལ་མཁས་པ་ཡིན་པའི་ཕྱིར་ན་གཞན་གྱིས་དམའ་འབེབས་པ་དང་མཚང་འབྲུ་བ་བརྙས་བཅོས་སོགས་བྱུང་ན་སེམས་ལ་མི་དགའ་བ་ཡང་མེད་ཅིང་། རྒྱུ་མཚན་འདི་ལྟར་སོ་སོའི་སྐྱེ་བོ་རྣམས་ཀྱིས་མི་རྟག་པ་ལ་རྟག་པར་དང་། སྡུག་བསྔལ་ལ་བདེ་བར། བདག་མེད་པ་ལ་བདག་ཡོད། མི་གཙང་བ་ལ་གཙང་བར་ལྟ་བའི་ལོག་པར་རྟོག་པ་དང༌། དེས་ཀུན་ནས་བསླངས་པས་སྲོག་གཅོད་པ་དང་མ་བྱིན་པར་ལེན་པ་སོགས་སྡིག་པ་མི་དགེ་བ་བསགས་པས་རིམ་པ་བཞིན་དུ་ལོག་པར་རྟོག་པས་སེམས་ལ་གནོད་པ་དང༌། སྡིག་པ་བསགས་པས་ལུས་ལ་གནོད་པ་དེ་འབྱུང་བ་ཡིན་པར་གསུངས། 

བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། །གཞན་དོན་འཁོར་བར་གནས་ནས་ཀྱང༌། །སྙིང་རྗེ་ཅན་དག་ཅི་སྟེ་སྐྱོ། །ཞེས་པ་ནི། བྱང་ཆུབ་སེམས་དཔའ་རྣམས་ཀྱིས་ནི་བསྐལ་པ་གྲངས་མེད་པ་དུ་མར་སྦྱིན་པ་བཏང་བ་སོགས་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་ལ་གོམས་པ་ཉིད་ཀྱིས་ནི་ལུས་ལ་ཤིན་ཏུ་བདེ་བ་འབྱུང་བ་ཡིན་པ་ལ། ཆོས་ཐམས་ཅད་ཀྱི་ཆོས་ཉིད་ཀྱི་དོན་ལ་མཁས་པ་ཡིས་ནི་སེམས་ཀྱང་ཤིན་ཏུ་བདེ་བ་ཡིན། དེའི་སྐབས་ན་སེམས་ཅན་གཞན་གྱི་དོན་དུ་འཁོར་བ་ན་གནས་ནས་སྐུ་སྐྱེ་བ་ཡང་ནས་ཡང་དུ་བཞེས་པ་སོགས་མཛད་ཀྱང་ནི། སེམས་ཅན་གཞན་སྡུག་བསྔལ་ལས་སྒྲོལ་བར་འདོད་པའི་སྙིང་རྗེ་ཅན་བྱང་ཆུབ་སེམས་དཔའ་དེ་དག་འཁོར་བ་ན་ཐུགས་ཅི་སྟེ་ན་སྐྱོ་སྟེ་སྐྱོ་བ་མེད་པ་ཡིན་པ་སྟེ། མདོ་སྡེ་རྒྱན་ལས། “འདི་ཡིས་ཆོས་ཀུན་སྒྱུ་མ་ལྟ་བུ་དང་། །སྐྱེ་བ་སྐྱེད་མོས་ཚལ་འགྲོར་ལྟར་རྟོགས་ནས། །འབྱོར་བའི་དུས་དང༌རྒུད་པའི་དུས་ན་ཡང་། །ཉོན་མོངས་སྡུག་བསྔལ་དག་གིས་འཇིགས་པ་མེད། །”ཅེས་གསུངས་པ་ལྟར་རོ། །

འདི་ནི་བྱང་ཆུབ་སེམས་སྟོབས་ཀྱིས། །སྔོན་གྱི་སྡིག་པ་ཟད་བྱེད་ཅིང་། །བསོད་ནམས་རྒྱ་མཚོ་སྡུད་བྱེད་ཕྱིར། །ཉན་ཐོས་རྣམས་པས་མཆོག་ཏུ་བཤད། །ཅེས་པ་ནི།བྱང་ཆུབ་སེམས་དཔའ་འདི་ནི་བསམ་པ་བཟང་པོ་བྱང་ཆུབ་སེམས་བསྐྱེད་ཡང་ནས་ཡང་དུ་གོམས་པའི་སྟོབས་ཀྱིས། “དེས་ནི་དུས་མཐའི་མེ་བཞིན་སྡིག་ཅན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །”ཅེས་གོང་དུ་གསུངས་པ་ལྟར་སྔོན་ཐོག་མེད་ནས་བསགས་པའི་སྡིག་པ་མི་དགེ་བ་དེ་དག་ཐམས་ཅད་ཟད་པར་བྱེད་ཅིང་། “བག་མེད་གྱུར་ཀྱང་བསོད་ནམས་ཞུགས། །རྒྱུན་མི་ཆད་པ་དུ་མ་ཞིག །ནམ་མཁའ་མཉམ་པ་རབ་དུ་འབྱུང་། །ཞེས་གོང་དུ་གསུངས་པ་ལྟར་བསོད་ནམས་ཀྱི་ཕུང་པོ་རྒྱ་མཚོ་ལྟ་བུ་རང་གི་རྒྱུད་ལ་སྡུད་པར་བྱེད་པ་ཡིན་པའི་ཕྱིར། ཉན་ཐོས་ཐེག་པ་དམན་པའི་ལམ་ལ་ཞུགས་པ་དེ་རྣམས་ལས་ལམ་དང་འབྲས་བུའི་སྒོ་ནས་མཆོག་ཏུ་གྱུར་པ་ཡིན་པར་བཤད་དོ། །

དེ་བས་སྐྱོ་ངལ་ཀུན་སེལ་བའི། །བྱང་ཆུབ་སེམས་ཀྱི་རྟ་ཞོན་ནས། །བདེ་ནས་བདེ་བར་འགྲོ་བ་ལ། །སེམས་ཤེས་སུ་ཞིག་སྐྱིད་ལུག་འགྱུར། །ཞེས་པ་ནི། རྒྱུ་མཚན་དེ་ལྟ་བས་ན་སེམས་ཀྱི་སྐྱོ་བ་དང་ལུས་ཀྱི་ངལ་བ་ཀུན་སེལ་བར་བྱེད་པའི་བྱང་ཆུབ་སེམས་བསྐྱེད་ཀྱི་རྟ་བཟང་པོ་རྟ་མཆོག་ཅང་ཤེས་ལྟ་བུ་ལ་ཞོན་ནས་ནི། སྲིད་པ་དང་ཞི་བའི་མཐའ་གཉིས་ལ་མི་གནས་པའི་ལམ་བདེ་བ་བླ་ན་མེད་པའི་ཐེག་པ་ཆེན་པོའི་ལམ་ལ་བརྟེན་ནས་ནི་འབྲས་བུ་བདེ་བ་རྫོགས་པའི་སངས་རྒྱས་ཀྱི་གོ་འཕང་དམ་པ་ལ་འགྲོ་བའམ་བསྐྱོད་པ་ལ་སྐྱོན་ཡོན་གྱི་གནས་ཚུལ་སེམས་ཤིང་ཤེས་པར་གྱུར་པའི་གང་ཟག་སུ་ཞིག་སྒྱིད་ལུག་པའམ་དཔའ་ཞུམ་པར་འགྱུར་ཏེ་མི་འགྱུར་རོ་ཞེས་གསུངས། 

སེམས་ཅན་དོན་འགྲུབ་བྱ་ཕྱིར་དཔུང་། །མོས་བརྟན་དགའ་དང་དོར་བ་ཡིན། །མོས་པ་སྡུག་བསྔལ་འཇིགས་པ་དང༌། །དེ་ཡི་ཕན་ཡོན་བསམ་པས་བསྐྱེད། །ཅེས་པ་ནི། དཔེར་ན། འཁོར་ལོས་སྒྱུར་བའི་རྒྱལ་པོ་དཔུང་ཚོགས་ཡན་ལག་བཞི་ལ་བརྟེན་ནས་གཞན་གྱི་རྒྱུད་ན་དགེ་བ་བཅུ་སྒྲུབ་པར་བྱེད་པ་ལྟར་དུ། བྱང་ཆུབ་སེམས་དཔས་རྒྱལ་བའི་གདུང་འཛིན་ཅིང་། དེ་ཡང་སེམས་ཅན་རྣམས་མཐོ་རིས་དང་ཐར་པ་ལ་འགོད་པའི་དོན་འགྲུབ་པར་བྱ་བའི་ཕྱིར་དུ་དཔུང་གི་ཚོགས་རྣམ་པ་བཞི་བསགས་པར་བྱས་པ་སྟེ། དེ་ཡང་མོས་པའི་དཔུང་སྟེ་དགེ་བའི་ཆོས་ལ་མོས་པ་དང༌། བརྟན་པ་སྟེ་དེ་ཡང་འགྱུར་བ་མེད་པ། དེ་བཞིན་དུ་ཐེག་པ་ཆེན་པོའི་ཆོས་ལ་དགའ་བ། སྒྲུབ་མི་ནུས་པ་དེ་གནས་སྐབས་རེ་ཞིག་དོར་བ་དང་བཅས་ཏེ་རྣམ་པ་བཞི་པོ་དེ་བསགས་ཤིང་། དེ་ལས་ཀྱང་གཙོ་བོ་ཐོག་མར་མོས་པ་ལ་བརྟེན་ནས་དཔུང་གི་ཚོགས་དེ་དག་གསོག་དགོས་པ་ལ། མོས་པ་དེ་གང་ལས་འབྱུང་ན། ལས་མི་དགེ་བ་བསགས་པའི་འབྲས་བུ་ནི་འཁོར་བའི་སྡུག་བསྔལ་འབྱུང་བ་ཡིན་པར་ཤེས་ནས་དེ་ལ་འཇིགས་པ་དང༌། དགེ་བའི་ཆོས་ལ་མོས་པ་བསྐྱེད་ནས་དེའི་འབྲས་བུ་ནི་གནས་སྐབས་མཐོ་རིས། མཐར་ཐུག་ཐར་པ། ཐར་པ་ལས་ཀྱང་ཐམས་ཅད་མཁྱེན་པའི་གོ་འཕང་གི་བར་དུ་ཐོབ་པར་འགྱུར་བ་དེའི་ཕན་ཡོན་དེ་རྣམས་བསམ་པའི་སྒོ་ནས་བསྐྱེད་དགོས་པར་གསུངས།

མཐུན་ཕྱོགས་སྒྲུབ་པ། མདོར་བསྟན། གསུམ་པ་མཐུན་ཕྱོགས་སྒྲུབ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། དེ་ལྟར་མི་མཐུན་ཕྱོགས་སྤངས་ཏེ། །མོས་དང་ང་རྒྱལ་དགའ་དང་དོར། །ལྷུར་ལེན་དབང་སྒྱུར་སྟོབས་ཀྱིས་ནི། །བརྩོན་འགྲུས་སྤེལ་ཕྱིར་འབད་པར་བྱ། །ཞེས་པ་ནི། གོང་དུ་བཤད་པ་དེ་ལྟར་བརྩོན་འགྲུས་ཀྱི་མི་མཐུན་ཕྱོགས་ལེ་ལོ་རྣམ་པ་གསུམ་སྤངས་ཏེ་དམ་པའི་ཆོས་ལ་དོན་དུ་གཉེར་བའི་མོས་པ་བསྐྱེད་པ་དང༌། དེ་ལས་ཕྱིར་མི་ལྡོག་པའི་ང་རྒྱལ་དང༌། དེ་ལ་ལྷག་པར་དགའ་བ་བསྐྱེད་པ་དང་། ཡང་སྐབས་རེར་དགོས་པའི་དུས་སུ་དོར་བར་བྱེད་པ་སྟེ། དེ་ལྟར་དཔུང་གི་ཚོགས་རྣམ་པ་བཞི་བསགས་པ་དང་། དགེ་སྡིག་བླང་དོར་ལྷུར་ལེན་པ་དང༌། ལུས་སེམས་དབང་དུ་སྒྱུར་བ་སྟེ། སྟོབས་རྣམ་པ་གཉིས་ཀྱིས་ནི་བརྩོན་འགྲུས་གོང་ནས་གོང་དུ་སྤེལ་བར་བྱ་བའི་ཕྱིར་དུ་འབད་པར་བྱའོ་གསུངས། །

མོས་པའི་དཔུང་། གཉིས་པ་རྒྱས་པར་བཤད་པ་ལ་གཉིས། དཔུང་བཞི་བསགས་པ་དང༌། སྟོབས་གཉིས་སྐྱེ་ཚུལ་ལོ། །དང་པོ་ལ་བཞི། མོས་པའི་དཔུང་དང་། བརྟན་པའི་དཔུང་། དགའ་བའི་དཔུང༌། དོར་བའི་དཔུང་ངོ༌། །དང་པོ་ནི། བདག་དང་གཞན་གྱི་ཉེས་པ་ནི། །དཔག་མེད་བདག་གིས་གཞོམ་བྱ་སྟེ། །གང་དུ་ཉེས་པ་རེ་རེ་ལའང་། །བསྐལ་པ་རྒྱ་མཚོར་ཟད་འགྱུར་བ།། ཞེས་པ་ནི། གང་ཟག་བདག་རང་གིས་བསམ་པ་བྱང་ཆུབ་མཆོག་ཏུ་སེམས་བསྐྱེད་ནས་སྦྱོར་བ་ཕར་ཕྱིན་དྲུག་གི་ཉམས་ལེན་ལ་འཇུག་པའི་སྒོ་ནས་བདག་དང་སེམས་ཅན་གཞན་གྱི་ལས་དང་ཉོན་མོངས་པའི་ཉེས་པ་ནི་དཔག་ཏུ་མེད་པ་དེ་བདག་རང་ཉིད་གཅིག་པུས་གཞོམ་པར་བྱ་དགོས་པ་ཡིན་པ་སྟེ། གང་དུ་བདག་གཞན་གྱི་ཉེས་པ་འདོད་ཆགས་ལྟ་བུ་རེ་རེ་ཟད་པའམ་འཇོམས་པར་བྱེད་པ་ལ་ཡང་དུས་ཚོད་བསྐལ་པ་རྒྱ་མཚོ་ལྟ་བུ་ཟད་ཀྱི་བར་དུ་གཉེན་པོ་ལ་འཇུག་པར་བྱ་དགོས་པ་ཡིན་པ་དང༌། 

ཉེས་ཟད་རྩོམ་པ་དེ་ཡི་ནི། །ཆ་ཡང་བདག་ལ་མ་མཐོང་ན། །སྡུག་བསྔལ་དཔག་ཏུ་མེད་པའི་གནས། །བདག་ཀོ་ཅིའི་ཕྱིར་སྙིང་མ་གས། །ཞེས་པ་ནི། དེ་ལྟ་བུའི་ཉེས་པ་ཟད་པའི་གཉེན་པོ་དགེ་བ་ལ་རྩོམ་པ་དེ་ཡི་ནི་ཆ་ཤས་ཕྲ་མོ་ཙམ་ཡང་བདག་རང་ཉིད་ལ་དེ་སྔ་ཡོད་པ་མ་མཐོང་ན། དེ་ལྟ་བུའི་དམ་བཅའ་ལས་ཉམས་པ་སོགས་ཀྱིས་མ་འོངས་པའི་ལུས་སེམས་ཀྱི་སྡུག་བསྔལ་དཔག་ཏུ་མེད་པ་འབྱུང་བའི་གནས་སུ་གྱུར་པ་བདག་རང་ཉིད་དམ། བདག་ཀོ་རྒྱུ་མཚན་ཅིའི་ཕྱིར་ན་སྙིང་དུམ་བུ་བརྒྱར་མ་གས་ཏེ་གས་པར་འོས་སོ་ཞེས་ཉེས་པ་སྤོང་དགོས་པ་གཙོ་བོར་བསྟན། 

བདག་དང་གཞན་གྱི་ཡོན་ཏན་ནི། །མང་པོ་བདག་གིས་བསྒྲུབ་བྱ་སྟེ། །དེ་ལ་ཡོན་ཏན་རེ་རེ་ཡང་། །བསྐལ་པ་རྒྱ་མཚོར་གོམས་འགྱུར་ན། །ཞེས་པ་ནི། བདག་བྱང་ཆུབ་སེམས་དཔའ་ཁས་འཆེ་བའི་བདག་རང་དང་སེམས་ཅན་གཞན་གྱི་རྒྱུད་ན་ས་དང་ལམ་མམ་འབྲས་བུའི་ཡོན་ཏན་ཏེ་སྤྱན་དང་མངོན་ཤེས། ཟད་པར་དང་ཟིལ་གནོན་ལ་སོགས་མང་པོ་ཞིག་བདག་རང་ཉིད་གཅིག་པུས་བསྒྲུབ་པར་བྱ་དགོས་པ་སྟེ། དེ་ལྟ་བུའི་བདག་གཞན་གྱི་རྒྱུད་ན་ཡོན་ཏན་རེ་རེ་ཙམ་སྒྲུབ་པར་བྱེད་པ་ལ་ཡང་དུས་ཚོད་བསྐལ་པ་རྒྱ་མཚོ་ལྟ་བུར་གྲངས་མེད་པའི་སྒོ་ནས་གོམས་པར་འགྱུར་བ་བྱ་དགོས་ན། 

བདག་གི་ཡོན་ཏན་ཆ་ལ་ཡང་། །གོམས་པ་ནམ་ཡང་མ་སྐྱེས་ཏེ། །ཇི་ཞིག་ལྟར་རྙེད་སྐྱེ་བ་ནི། །བདག་གིས་དོན་མེད་བྱས་པ་མཚར། །ཞེས་པ་ནི། བདག་རང་གིས་བདག་གཞན་གྱི་ཡོན་ཏན་ས་དང་ལམ་མམ་སྤྱན་དང་མངོན་ཤེས་ལ་སོགས་པ་ཆ་ཤས་ཙམ་ལ་ཡང་སྔར་གོམས་པ་དུས་ནམ་དུ་ཡང་མ་སྐྱེས་ཏེ། དེ་ལྟར་ན་ཇི་ཞིག་ལྟར་ལེགས་ལ་རྟེན་འབྲེལ་གྱི་དབང་གིས་རྙེད་པའི་ཆོས་ལྡན་མི་ལུས་འདི་ནི་བདག་རང་གིས་རང་དགར་དོན་མེད་པ་བྱས་པ་དེ་ཤིན་ཏུ་ཕངས་ཤིང་མཚར་ཆེའོ་གསུངས། 

བདག་གིས་བཅོམ་ལྡན་མ་མཆོད་ཅིང་། །དགའ་སྟོན་ཆེན་པོའི་བདེ་མ་བྱིན། །བསྟན་ལ་བྱ་བ་མ་བྱས་དང་། །ཞེས་པ་ནི། བདག་གིས་དོན་མེད་ཇི་ལྟར་བྱས་ཞེ་ན། བདག་གིས་དོན་མེད་བྱས་ཏེ། དཀོན་མཆོག་གསུམ་ལས་རྫོགས་པའི་སངས་རྒྱས་བཅོམ་ལྡན་འདས་ཏེ་སངས་རྒྱས་དཀོན་མཆོག་ལ་མངོན་སུམ་མམ་མངོན་སུམ་མ་ཡིན་པར་རམ། དངོས་སུ་འབྱོར་པའམ་ཡིད་ཀྱིས་སྤྲུལ་པ་ལ་སོགས་པ་ཅི་རིགས་ཀྱི་སྒོ་ནས་མཆོད་པ་ཡང་མ་བྱས་པས་ན་སྟེ་མ་མཆོད་ཅིང་། ཕྱོགས་བཞིར་འདུས་པའི་དགེ་འདུན་དཀོན་མཆོག་གི་སྡེ་ལ་ཡང་རྒྱུན་ལྡན་དང་རྒྱུན་ལྡན་མ་ཡིན་པའི་གསོལ་ཆས་འཚོ་བ་དང༌། ན་བཟའ་སྐུ་ཆས་ལ་སོགས་པ་དགའ་སྟོན་ཆེན་མོའི་བདེ་བ་བྱིན་དགོས་རྒྱུ་ཡིན་པ་ལ་དེ་ཡང་མ་བྱིན་པ་དང་། སངས་རྒྱས་ཀྱི་བསྟན་པ་སྟེ་ཆོས་དཀོན་མཆོག་ལུང་གི་ཆོས་སྡེ་སྣོད་གསུམ་ལ་འཆད་པ་དང་ཉན་པ། དེ་བཞིན་དུ་རྟོགས་པའི་ཆོས་བསླབ་པ་གསུམ་ལ་སྒྲུབ་པ་ཉམས་ལེན་གྱི་བྱ་བ་གང་ཡང་མ་བྱས་པ་ཡིན་པ་དང༌། 

དབུལ་པོའི་བསམ་པ་རྫོགས་མ་བྱས། །འཇིགས་ལ་མི་འཇིགས་མ་བྱིན་དང་། །ཉམ་ཐག་བདེ་མ་བྱིན་ན་བདག །མ་ཡི་མངལ་གྱི་ཟུག་རྔུ་དང་། །ཞེས་པ་ནི། ཟས་གོས་ལ་སོགས་པས་སྦྱིན་པ་བྱས་པའི་སྒོ་ནས་བཀྲེས་ཤིང་ཕོངས་པའམ་དབུལ་པོའི་བསམ་པ་ཡོངས་སུ་རྫོགས་དགོས་རྒྱུ་ཡིན་པ་ལ་དེ་ཡང་མ་བྱས་ཤིང་། ཚེ་སྲོག་གི་འཇིགས་པ་དང་བཅས་པ་དེ་འདྲ་ལ་ཡང་སྲོག་གླུ་དང་ཚེ་ཐར་ལྟ་བུ་མི་འཇིགས་པ་སྐྱབས་ཀྱི་སྦྱིན་པ་བྱ་དགོས་རྒྱུ་ཡིན་པ་ལ་དེ་འདྲ་ཡང་མ་བྱིན་པ་དང་། ཡང་བླང་དོར་ལ་རྨོངས་པའི་སྒོ་ནས་ལམ་ལོག་ལམ་ནོར་ལོང་བ་ཐང་དཀྱིལ་ལ་ལྷུང་བ་ལྟ་བུའི་ཉན་ཐག་པའི་སེམས་ཅན་དེ་རྣམས་ཐམས་ཅད་ལ་བླང་དོར་གྱི་གནས་བསྟན་པའི་སྒོ་ནས་གནས་སྐབས་དང་མཐར་ཐུག་གི་ཕན་བདེ་ལ་འགོད་དེ་བདེ་བ་བྱིན་དགོས་རྒྱུ་ཡིན་པ་ལ་དེ་འདྲ་ཡང་མ་བྱིན་ན། བདག་རང་ཉིད་མིའི་སྐྱེ་བ་བླངས་པ་དེ་མ་ཡི་མངལ་དུ་རང་ཉིད་དུས་ཡུན་ཟླ་བ་དགུ་དང་ཞག་བཅུ་ལ་སོགས་པའི་བར་དུ་རི་བོའི་གསེབ་ཏུ་ཞུགས་པ་ལྟ་བུའི་ཟུག་རྔུ་སྟེ་སྡུག་བསྔལ་མྱོང་བ་ཙམ་དང་།  

སྡུག་བསྔལ་འབའ་ཞིག་བསྐྱེད་པར་ཟད། །ཅེས་པ་ནི། རང་གི་མ་རྒན་དེ་ཉིད་ལ་ཡང་ལུས་དང་སེམས་ལ་སྡུག་བསྔལ་འབའ་ཞིག་བསྐྱེད་པ་ཙམ་དུ་ཟད་པ་མ་གཏོགས། དེ་ལས་གཞན་དུ་དོན་ཡོད་པ་གང་ཡང་མ་བྱས་པར་ཟད་ཅེས་པའོ། །

བདག་ནི་སྔོན་དང་ད་ལྟར་ཡང་། །ཆོས་ལ་མོས་དང་བྲལ་བ་ཡིས། །ཕོངས་པ་འདི་འདྲ་བྱུང་གྱུར་ན། །སུ་ཞིག་ཆོས་ལ་མོས་པ་གཏོང་། །ཞེས་པ་ནི། བདག་ནི་སྐྱེ་བ་སྔོན་མའི་ཚེ་རབས་ཐོག་མེད་ནས་ད་ལྟའི་བར་དང༌། ད་ལྟའི་ཚེ་འདི་ཉིད་ལ་ཡང་དམ་པའི་ཆོས་ལ་ཐོས་པ་དང་བསམ་པ་སྒོམ་པ་སོགས་ཀྱི་མོས་པ་དང་རྣམ་པ་ཀུན་ཏུ་བྲལ་བའི་སྟོབས་ཀྱིས་ད་ལྟ་དགེ་བའི་ཆོས་ཀྱིས་རྣམ་པ་ཀུན་ཏུ་དབུལ་ཞིང་ཕོངས་པ། ཅི་ཡང་མི་ཤེས་པ། ཅི་ཡང་མེད་པ་འདི་འདྲ་བའི་གནས་སྐབས་བྱུང་པར་གྱུར་ན། ད་ཕྱིན་ཆད་སུ་ཞིག་གིས་དམ་པའི་ཆོས་ལ་མོས་པ་གཏོང་བར་བྱ་སྟེ་རྣམ་པ་ཀུན་ཏུ་གཏོང་མི་འོས་གསུངས།

དགེ་བའི་ཕྱོགས་ཀྱི་ཐམས་ཅད་ཀྱི། །རྩ་བ་མོས་པར་ཐུབ་པས་གསུངས། །ཞེས་པ་ནི། དགེ་བའི་ཕྱོགས་ཐམས་ཅད་ཀྱི་ནི་དེ་གོང་ནས་གོང་དུ་འཕེལ་བར་བྱེད་པའི་རྒྱུ་ཐམས་ཅད་ཀྱི་རྩ་བ་དེ་ཐོག་མར་དགེ་བའི་ཕྱོགས་ལ་མོས་པ་ཡིན་པར་སྟོན་པ་ཐུབ་པའི་དབང་པོས་བློ་གྲོས་མི་ཟད་པའི་མདོ་ལས་ཀྱང་གསུངས་ཤིང་། འཇམ་དཔལ་ཞིང་བཀོད་ཀྱི་མདོ་ལས་ཀྱང་། “ཆོས་རྣམས་ཐམས་ཅད་རྐྱེན་ཡིན་ཏེ། །འདུན་པའི་རྩེ་ལ་རབ་ཏུ་གནས། །གང་གིས་སྨོན་ལམ་ཇི་བཏབ་པ། །དེས་ནི་འབྲས་བུ་ཐོབ་པར་འགྱུར། །”ཞེས་གསུངས། དེས་ན་གང་ཟག་སུ་ཡིན་ན་ཡང་ཆོས་ལ་མོས་པ་རབ་ཅིག་ཡོད་ན་ཆོས་པ་རབ་གཅིག་དང༌། མོས་པ་འབྲིང་ཙམ་ཡོད་ན་ཆོས་པ་འབྲིང་ཙམ་དང་། མོས་པ་ཐ་མ་ལས་མེད་ན་ཆོས་པ་ཐ་མ་ལས་མི་འབྱུང་བ་ཡིན་པར་གསུངས་ཤིང༌། 

དེ་ཡི་རྩ་བ་རྟག་ཏུ་ནི། །རྣམ་སྨིན་འབྲས་བུ་བསྒོམས་པས་སོ། །ཞེས་པ་ནི། དགེ་བའི་ཕྱོགས་ལ་མོས་པའམ་འདུན་པ་དེ་ཡི་རྩ་བ་དེ་གོང་ནས་གོང་དུ་འཕེལ་བར་བྱེད་པའི་རྒྱུའམ་རྐྱེན་ནི་ལས་དགེ་བའི་འབྲས་བུ་ལ་བདེ་བ། ལས་མི་དགེ་བའི་འབྲས་བུ་ལ་ལུས་སེམས་མི་བདེ་བ་སྟེ། དེས་ན་དགེ་སྡིག་གི་ལས་ཀྱི་རྣམ་པར་སྨིན་པའི་འབྲས་བུར་ཆུད་མི་ཟ་བའི་ཚུལ་དེ་ཉིད་བསྒོམས་པར་བྱས་ན་ཆོས་ལ་མོས་པ་གོང་ནས་གོང་དུ་འཕེལ་བར་འགྱུར་བ་ཡིན་པས་སོ། །

སྡུག་བསྔལ་ཡིད་མི་བདེ་བ་དང༌། །འཇིགས་པ་རྣམ་པ་སྣ་ཚོགས་དང་། །འདོད་པ་རྣམས་དག་བྲལ་བ་ནི། །སྡིག་པ་སྤྱོད་ལས་འབྱུང་བར་འགྱུར། །ཞེས་པ་ནི། སྤྱིར་ཁམས་གསུམ་ན་ལུས་དང་སེམས་ལ་སྡུག་བསྔལ་དང་ཡིད་མི་བདེ་བའི་རིགས་གང་ཇི་སྙེད་ཅིག་ཡོད་པ་དེ་དང་། དེ་བཞིན་དུ་མེ་ཆུ་གཅན་གཟན་དང་དགྲ་ཇག་ལ་སོགས་པའི་འཇིགས་པ་རྣམ་པ་སྣ་ཚོགས་པ་དང༌། དེ་བཞིན་དུ་སྐྱེ་བ་ཕྱི་མ་ལ་དམྱལ་བ་ཡི་དྭགས་དུད་འགྲོ་ལ་སོགས་པའི་སྡུག་བསྔལ་དང་འཇིགས་པ་རྣམ་པ་སྣ་ཚོགས་པ་དེ་རྣམས་དང་། རྣམ་པ་ཀུན་ཏུ་འདོད་པ་དེ་ཡིད་དུ་འོང་བ་གཉེན་ཉེ་ཟས་གོས་ལོངས་སྤྱོད་ལ་སོགས་པ་དག་དང་བྲལ་བར་གྱུར་པ་དང༌། མི་འདོད་པ་ནད་དང་དགྲ་འདྲེ་མི་བདེ་བ་སོགས་དང་འཕྲད་པར་གྱུར་པ་དེ་འདྲའི་རིགས་ཐམས་ཅད་ནི་སྐྱེ་བ་ནས་ཚེ་རབས་སྔོན་མ་རྣམས་སུ་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བ་སྤྱོད་པ་དེ་ལ་བརྟེན་ནས་འབྱུང་བར་འགྱུར་བའི་འབྲས་བུ་ཁོ་ན་ཡིན་པ་དང་། 

ཡིད་ལ་བསམ་པའི་དགེ་བྱས་པས། །གང་དང་གང་དུ་འགྲོ་འགྱུར་བ། །དེ་དང་དེར་ནི་བསོད་ནམས་དེས། །འབྲས་བུའི་ཡོན་གྱིས་མངོན་མཆོད་འགྱུར། །ཞེས་པ་ནི། དེ་ཡང་ཁ་ཙམ་ཚིག་ཙམ་མ་ཡིན་པར་ཡིད་དམ་སེམས་ལ་དངོས་སུ་ཟིན་ཅིང་བསམ་པའི་ལུས་ངག་ཡིད་ཀྱི་དགེ་བ་གང་དང་གང་ཞིག་སྒྲུབ་པར་བྱེད་པ་དེ་ཉིད་ཀྱིས་ནི་གནས་རིས་འགྲོ་བ་རིགས་དྲུག་གི་གནས་གང་དང་གང་དུ་འགྲོ་བའམ་སྐྱེ་བར་འགྱུར་བ་དེ་དང་དེའི་རྟེན་ལ་ནི་སྔོན་མ་བསོད་ནམས་དགེ་བའི་དངོས་པོ་བསགས་པའི་ལས་དེའི་འབྲས་བུས་ལུས་དང་སེམས་ལ་བདེ་བ་ཐོབ་པའམ། ནོར་དང་ལོངས་སྤྱོད་དང་སྙན་པ་དང་གྲགས་པ་སོགས་ཐོབ་པའི་ཡོན་ཏན་ལྟ་བུ་དེ་ཉིད་ཀྱིས་ནི་མངོན་པར་མཆོད་པ་ཉིད་དུ་འགྱུར་བ་སྟེ། དཔེར་ན།རྒྱལ་པོ་བསོད་ནམས་སྟོབས་ཞེས་བྱ་བ་དེ་ཉིད་དབུལ་པོའི་ཁྱིམ་དུ་བཞུགས་པའི་གནས་སྐབས་ན་མི་ཟད་པའི་གཏེར་ཆེན་པོ་བྱུང་པའི་ལོ་རྒྱུས་ཡོད་པ་ཇི་ལྟ་བ་དེ་བཞིན་ནོ་གསུངས།

སྡིག་པ་བྱེད་པ་བདེ་འདོད་ཀྱང་། །གང་དང་གང་དུ་འགྲོ་འགྱུར་བ། །དེ་དང་དེར་ནི་སྡིག་པ་དེས། །སྡུག་བསྔལ་མཚོན་གྱིས་རྣམ་པར་འཇོམས། །ཞེས་པ་ནི། སྲོག་གཅོད་སོགས་སྡིག་པ་བྱས་པ་ལ་ལུས་དང་སེམས་ལ་བདེ་བ་ཐོབ་པར་འདོད་ཀྱང་། དེ་ལྟ་བུའི་གང་ཟག་དེ་ནི་གནས་རིས་གང་དང་གང་དུ་འགྲོ་བར་འགྱུར་བ་དེ་དང་དེ་ལ་ནི་སྔོན་མ་སྡིག་པ་བསགས་པའི་རྒྱུ་དེའི་འབྲས་བུས་ལུས་དང་སེམས་ལ་སྡུག་བསྔལ་མཚོན་ཆ་ལྟ་བུ་དེས་རྣམ་པར་འཇོམས་པར་འགྱུར་བ་ཡིན་པར་གསུངས། 

རྒྱ་ཆེ་དྲི་བཟང་བསིལ་བའི་པདྨའི་སྙིང་པོར་གནས། །རྒྱལ་བའི་གསུང་སྙན་ཟས་ཀྱིས་གཟི་བརྗིད་བསྐྱེད་བྱས་པ། །ཐུབ་འོད་ཀྱིས་རྒྱས་པདྨ་ལས་བྱུང་ལུས་མཆོག་ཅན། །རྒྱལ་བའི་མདུན་གནས་བདེ་གཤེགས་སྲས་སུ་དགེ་བས་འགྱུར། །ཞེས་པ་ནི། ལས་ལ་གཅིག་ཏུ་དཀར་བའི་ལས་དང༌། གཅིག་ཏུ་གནག་པའི་ལས་དང༌། དཀར་ནག་འདྲེས་མའི་ལས་སོགས་ཅི་རིགས་ཡོད་པ་ལས། འདི་གཅིག་ཏུ་དཀར་བའི་ལས་ཀྱི་འབྲས་བུ་ནུབ་ཕྱོགས་བདེ་བ་ཅན་ལ་སོགས་པའི་དག་པའི་ཞིང་ཁམས་རྣམས་སུ་སྐྱེས་བར་གྱུར་ན། དེའི་སྐབས་ན་ཐ་མལ་པའི་མི་ཡི་གནས་མའི་མངལ་དུ་སྐྱེ་བ་ལེན་པའི་སྐབས་ན་མངལ་གནས་ཤིན་ཏུ་དོག་ཅིང་མི་གཙང་བའི་གཟེབ་ཏུ་དྲི་ངན་པ་དང་རེག་བྱ་ཚ་བར་གྱུར་པ་དེ་ལྟ་བུའི་གནས་མ་ཡིན་པ། ཤིན་ཏུ་རྒྱ་ཆེ་བ། ཡངས་པ། དྲི་བཟང་པོ་ཞིམ་པ། རེག་བྱ་བསིལ་བའི་བདག་ཉིད་ཅན་འོད་ཟེར་དང་བཅས་པ། མེ་ཏོག་པདྨ་མཛེས་ཤིང་ཡིད་དུ་འོང་བའི་སྙིང་པོར་གནས་ནས། དེ་ཡང་མའི་མངལ་དུ་དུས་ཚོད་ཟླ་དགུ་ཞག་བཅུ་ལ་སོགས་པའི་བར་དུ་གནས་པ་ན་མ་ཡི་ཟས་ངན་གྱིས་ཁྲུ་བ་ལྟེ་ཐག་ནས་བརྒྱུད་པ་དེས་ལུས་འཚོ་ནས་ཡར་རིམ་པ་བཞིན་དུ་སྐྱེད་སྲིང་བྱེད་དགོས་པ་ལྟ་བུ་དེ་འདྲ་མ་ཡིན་པར། མེ་ཏོག་པདྨའི་སྙིང་པོ་ལ་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཕྱི་ནས་གདུལ་བྱ་རྣམས་ལ་ཆོས་བསྟན་པར་མཛད་པའི་གསུང་སྙན་པ་དེ་ཉིད་ཐོས་པའི་ཟས་ཀྱི་སྒོ་ནས་ལུས་ཀྱི་གཟི་བྱིན་ནམ་གཟི་བརྗིད་གོང་འཕེལ་དུ་ཡར་བསྐྱེད་པར་བྱེད་པ་ཡིན་པ། དེ་ཡང་མིའི་ལུས་མའི་མངལ་ནས་དུས་ཚོད་ཐིམས་ཏེ་སྐྱེ་བའི་ཚེ་ན་མགོ་མཇུག་ལྡོག་ནས་སྐྱེ་གནས་ནས་མར་ལྕགས་ཀྱིས་འཇུར་མིག་ནས་འདྲེན་པ་ལྟ་བུའི་སྡུག་བསྔལ་དང་བཅས་པའི་སྒོ་ནས་ལུས་ཤིན་ཏུ་ཤ་འུར་མི་གཙང་བའི་གོང་བུ་འབུ་སྲིན་གྱི་རྣམ་པ་ཅན་གཅིག་བཙས་པ་ལྟ་བུ་མ་ཡིན་པ། སྟོན་པ་ཐུབ་པའི་དབང་པོ་འོད་དཔག་མེད་ཀྱི་འོད་ཟེར་དེ་ཉིད་ཀྱིས་མེ་ཏོག་པདྨའི་འདབ་མ་རྒྱས་ཤིང་པདྨ་ཁ་ཕྱེ་བ་ལ་བརྟེན་ནས་བྱུང་པའི་ལུས་གང་ཡིན་པ་དེ་ཉིད་ཀྱང་མཚན་དང་དཔེ་བྱད་ཀྱིས་བརྒྱན་པའི་འོད་ཕུང་གི་རང་བཞིན་ཅན་ལྟ་བུ། དེ་ཡང་མིའི་ལུས་ལ་མིའི་ཕ་དང་མ་རྒན་དེ་འདྲའི་མདུན་དུ་ས་རྡོ་ལ་སོགས་པའི་རྩུབ་རེག་ཅན་གྱི་ཁང་ཁྱིམ་དང་མལ་གནས། དེ་ལྟ་བུའི་མི་གཙང་བའི་གཟེབ་ཏུ་སྐྱེས་པ་ལྟ་བུ་མ་ཡིན་པར། རྒྱལ་བ་རྫོགས་པའི་སངས་རྒྱས་འོད་དཔག་མེད་འཁོར་ཉན་ཐོས་དགྲ་བཅོམ་པ་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་དང་བཅས་པ་དེ་དག་གི་མདུན་དུ་གནས་ཏེ་སྐྱེས་ནས། བདེ་བར་གཤེགས་པ་རྫོགས་པའི་སངས་རྒྱས་ཀྱི་ཐུགས་སྲས་སུ་འགྱུར་བ་དེ་ལྟ་བུ་ནི་གཅིག་ཏུ་དཀར་བའི་དགེ་བའི་ལས་བསགས་པའི་འབྲས་བུ་ཡིན་པར་གསུངས་སོ། །

གཤིན་རྗེའི་སྐྱེས་བུས་པགས་པ་མ་ལུས་བཤུས་པས་ཤིན་ཏུ་ཉམ་ཐག་ཅིང་། །རབ་ཏུ་ཚ་བའི་མེ་ཡིས་བཞུས་པའི་ཟངས་ཞུན་ལུས་ལ་བླུགས་གྱུར་ལ། །འབར་བའི་རལ་གྲི་མདུང་ཐུང་གིས་བསྣུན་ཤ་ཡི་དུམ་བུ་བརྒྱར་ལྷགས་ཤིང༌། །ཤིན་ཏུ་འབར་བའི་ལྕགས་ཀྱི་ས་གཞིར་ལྷུང་བ་མི་དགེ་མང་པོས་འགྱུར། །ཞེས་པ་ནི། དེ་ཡང་གཅིག་ཏུ་གནག་པའི་ལས་སྲོག་གཅོད་སོགས་བྱས་པའི་སྟོབས་ཀྱིས་དམྱལ་བའི་གནས་སུ་སྐྱེས་པའི་གནས་སྐབས་ན། གཤིན་རྗེའི་སྐྱེས་བུ་ཤིན་ཏུ་འཇིགས་ཤིང་ཡ་ང་བ་དེ་དག་རྣམས་ཀྱིས་རལ་གྲི་མེ་འབར་བ་ལ་སོགས་པ་དེ་ཉིད་ཀྱིས་དམྱལ་བ་པའི་སེམས་ཅན་དེ་སྐྱེས་མ་ཐག་ཏུ་ལུས་ཀྱི་པགས་པ་མ་ལུས་ཐམས་ཅད་བཤུས་པས་ཤིན་ཏུ་ཉག་ཐག་ཅིང༌། དེའི་སྟེང་དུ་རབ་ཏུ་ཚ་བ་སྟེ། ཐ་མལ་གྱི་མེ་ལས་ཙནྡན་གྱི་མེ་བདུན་འགྱུར་གྱི་ཚ་རྔབ་ཆེ་བ། དེ་ལས་བདུན་འགྱུར་དུ་རྟ་གདོང་གི་མེ་ཚ་བ་ཡིན་པ། དེ་ལས་བདུན་འགྱུར་དུ་དུས་མཐའི་མེ་ཚ་བ་ཡིན་པ། དེ་ལས་བདུན་འགྱུར་དུ་དམྱལ་བའི་མེ་ཚ་བ་ཡིན་པར་གསུངས། དེས་ན་རབ་ཏུ་ཚ་བའི་དམྱལ་བའི་མེ་ཡིས་བཞུས་པའི་ཟངས་བཞུས་པའི་ཟངས་ཞུན། ཁྲོ་བཞུས་པའི་ཁྲོ་ཞུན་སོགས་ལུས་ལ་བླུགས་པར་གྱུར་ལ། ད་དུང་ཡང་མེ་རབ་ཏུ་འབར་བའི་རལ་གྲི་རྣོན་པོ་དང་། མདུང་ཐུང་རྣོ་ཚོགས་ཅན་དག་གིས་ལུས་ལ་བསྣུན་ཞིང་བཅད་ནས་ཤ་ཡི་དུམ་བུར་བརྒྱ་དང་སྟོང་ལ་སོགས་པ་ལྷགས་ཤིང་སྟེ་བཏུབ་པར་བྱས་ནས་ཤ་ཡི་དུམ་བུ་དང་ཁྲག་གི་ཐིགས་པ་རེ་རེ་བཞིན་དུ་ལས་ཀྱི་སྟོབས་ཀྱི་སྒོ་ནས་ཤེས་རྒྱུད་ཀྱིས་ཟིན་ནས་ཚོར་བ་སྡུག་བསྔལ་མྱོང་བ་དང་བཅས་ཏེ། ད་དུང་ཤིན་ཏུ་མེ་ཁྲུ་གང་རེ་ཙམ་འབར་བར་གྱུར་པའི་ལྕགས་སྲེགས་ཀྱི་ས་གཞིའི་སྟེང་དུ་ཤ་དུམ་ཁྲག་ཐིགས་དེ་རྣམས་ཐོར་བའམ་ལྷུང་བར་འགྱུར་བ་དེ་འདྲ་བའི་སྡུག་བསྔལ་མྱོང་བ་དེ་ནི་གཅིག་ཏུ་གནག་པའི་ཉོན་མོངས་པ་ཆགས་སྡང་གིས་ཀུན་ནས་བསླངས་པའི་སྲོག་གཅོད་པ་དང་མ་བྱིན་པར་ལེན་པ་སོགས་མི་དགེ་བའི་ལས་མང་པོ་བསགས་པའི་འབྲས་བུ་ཡིན་པར་གསུངས། 

དེ་བས་དགེ་ལ་མོས་བྱ་ཞིང་། །གུས་པ་ཉིད་དུ་བསྒོམ་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་མི་དགེ་བ་སྲོག་གཅོད་པ་སོགས་དེ་དག་སྤངས་ནས། དེའི་གཉེན་པོ་དགེ་བ་ཐོས་པ་བསམ་པ་སྒོམ་པ་ལ་སོགས་པའི་ཆོས་དེ་ཉིད་ལ་མོས་པ་བྱ་ཞིང༌། བླང་དོར་གྱི་གནས་ལ་ཡང་ནས་ཡང་དུ་གུས་ཤིང་ཡིད་ཆེས་པ་ཉིད་དུ་བསྒོམ་པར་བྱའོ། ། 

བརྟན་པའི་དཔུང་སྤྱིར་བསྟན་པ། གཉིས་པ་བརྟན་པའི་དཔུང་ལ་གཉིས། སྤྱིར་བསྟན་པ་དང་། བྱེ་བྲག་ཏུ་བཤད་པའོ། །དང་པོ་ནི། རྡོ་རྗེ་རྒྱལ་མཚན་ཆོ་ག་ཡིས། །བརྩམས་ནས་ང་རྒྱལ་བསྒོམ་པར་བྱ། །ཞེས་པ་ནི། དེ་ཡང་ཕལ་པོ་ཆེའི་མདོ་ལས། བྱང་ཆུབ་སེམས་དཔའ་རྡོ་རྗེ་རྒྱལ་མཚན་གྱི་བསྔོ་བའི་ལེའུ་དྲུག་པ་ཞེས་བྱ་བ་དེ་ཉིད་ལས། དེ་ཡང་ལྷའི་བུ་ཉི་མ་ནམ་མཁའ་ལ་འཆར་བའི་གནས་སྐབས་ན་དམུས་ལོང་དང་རི་མི་མཉམ་པ་ལ་སོགས་པའི་ཉེས་པས་མི་ལྡོག་པར་གླིང་བཞི་གླིང་ཕྲན་དང་བཅས་པར་གསལ་ཞིང་སྣང་བར་བྱས་པ་ལྟར་དུ། བྱང་ཆུབ་སེམས་དཔའ་ཡང་སེམས་ཅན་གཞན་དོན་དུ་འཇུག་པའི་གནས་སྐབས་ན་གཞན་དམུ་རྒོད་དང་ལོག་ལྟ་ཅན་གྱི་ཉེས་པས་མི་ཟློག་པར་གདུལ་བྱ་འོས་པར་གྱུར་པ་དེ་རྣམས་ལ་གང་ལ་གང་འདུལ་གྱི་སྒོ་ནས་སྨིན་ཅིང་གྲོལ་བར་བྱེད་པའི་ཐབས་སམ་ཆོ་ག་ཡིས་འགོ་བརྩམས་ནས་ནི། དགེ་བའི་ལས་ཀྱི་བྱ་བ་གང་དང་གང་ཡིན་ན་ཡང་བདག་ཉིད་གཅིག་པུས་བསྒྲུབ་པར་བྱ་ནུས་སོ་སྙམ་པའི་སྙིང་སྟོབས་བསྐྱེད་པའི་སྒོ་ནས་ང་རྒྱལ་བསྒོམ་པར་བྱ་གསུངས། 

དང་པོ་འབྱོར་པ་བརྟགས་ནས་ནི། །བརྩམ་མམ་ཡང་ན་མི་བརྩམ་བྱ། །མ་བརྩམས་པ་ཉིད་མཆོག་ཡིན་གྱི། །བརྩམས་ནས་ལྡོག་པར་མི་བྱའོ། །ཞེས་པ་ནི། དགེ་བ་ལ་འཇུག་པའི་སྒོ་དང་པོར་རང་གིས་སངས་རྒྱས་ཀྱི་བཀའ་དང༌། དེའི་དགོངས་འགྲེལ་གྱི་བསྟན་བཅོས་སོགས་ལ་ཐོས་བསམ་གྱི་སྒོ་ནས་འཇུག་པའམ། སྐུ་གཟུགས་དང་། མཆོད་རྟེན་སོགས་བཞེངས་པ་སོགས་དགེ་བའི་ལས་གང་དང་གང་ཡིན་ན་དེ་ལ་འཇུག་པའི་འབྱོར་པ་ཆ་རྐྱེན་འཛོམས་མིན་ཚང་མིན་ལ་བརྟགས་ཤིང་དཔྱད་ནས་ནི། ཆ་རྐྱེན་འཛོམས་ན་བྱ་བ་དེ་བརྩམ་པའམ། ཡང་ན་ཆ་རྐྱེན་འཛོམས་པོ་མེད་ན་གནས་སྐབས་མི་བརྩམ་པར་བྱ་ཞིང་། དེ་ཡང་བྱ་བ་དེ་མཐར་ཕྱིན་པ་སྒྲུབ་ནུས་པའི་ཆ་རྐྱེན་མེད་ན། རེ་ཞིག་གནས་སྐབས་མ་བརྩམས་པ་ཉིད་མཆོག་ཏུ་གྱུར་པ་ཡིན་གྱི། བྱ་བ་དེ་འགོ་བརྩམས་ཟིན་ནས་མཇུག་མ་རྫོགས་ཀྱི་བར་དུ་འཕྲོ་ལུས་པར་བྱས་ནས་ལྡོག་པར་ནི་མི་བྱའོ་གསུངས། 

སྐྱེ་བ་གཞན་དུའང་དེ་གོམས་ཤིང་། །སྡིག་དང་སྡུག་བསྔལ་འཕེལ་བར་འགྱུར། །གཞན་དང་འབྲས་བུའི་དུས་ཀྱང་ནི། །དམན་འགྱུར་དེ་ཡང་འགྲུབ་མི་འགྱུར། །ཞེས་པ་ནི། དགེ་བའི་ལས་ཀྱི་བྱ་བ་དེ་དང་པོ་འགོ་བརྩམས་ནས་འཕྲོ་མ་མཐུད་ནས་ལྡོག་པ་ཡིན་ན་སྐྱེ་བ་ཚེ་རབས་གཞན་དུ་ཡང་བརྩམས་ལྡོག་བྱས་པ་དེ་འདྲ་བ་ལ་གོམས་ཤིང་། དེས་བརྩམས་ལྡོག་བྱས་པའི་སྡིག་པ་དང་སྡིག་པའི་འབྲས་བུར་ལུས་སེམས་ལ་སྡུག་བསྔལ་གོང་ནས་གོང་དུ་འཕེལ་བར་འགྱུར་ལ། སྔོན་འགོ་བརྩམས་ནས་མཐར་མ་ཕྱིན་པའི་བརྩམས་ལྡོག་བྱས་པ་ལ། གཞན་ཕྱི་མ་གཅིག་ལ་ཞུགས་པ་དེ་ཡང་མཐར་ཕྱིན་པར་མི་འགྲུབ་པ་དང་། སྔ་མ་དེའི་འབྲས་བུ་སྨིན་པའི་དུས་ཀྱང་ནི་འབྲས་བུ་དམན་པ་ཉིད་དུ་འགྱུར་ལ། ཕྱི་མའི་དགེ་བ་གང་ལ་འཇུག་པ་ཡིན་ན་དེ་ཡང་འགྲུབ་པར་མི་འགྱུར་བའི་ཉེས་པ་འབྱུང་བར་གསུངས། 

ལས་དང་ཉོན་མོངས་ནུས་པ་སྟེ། །གསུམ་པོ་དག་ལ་ང་རྒྱལ་བྱ། །ཞེས་པ་ནི། རྒྱུ་མཚན་དེས་ན་གཉེན་པོ་དགེ་བའི་ལས་གང་དང་གང་ཡིན་ནའང་དེ་བདག་རང་ཉིད་གཅིག་པུས་བསྒྲུབ་པར་བྱ་སྙམ་པའི་ལས་ཀྱི་ང་རྒྱལ་དང་། རང་གཞན་གྱི་རྒྱུད་ན་ཡོད་པའི་སྤང་བྱ་ཉོན་མོངས་པ་གང་དང་གང་ཡིན་པ་དེ་བདག་གིས་སྤང་བར་བྱ་སྙམ་པའི་ཉོན་མོངས་པའི་ང་རྒྱལ་དང༌། དེ་ལྟར་ན་ཉེས་པ་སྤང་བ་དང་ཡོན་ཏན་སྒྲུབ་པ་མཐའ་དག་བདག་གིས་ནུས་སྙམ་པ་ནུས་པའི་ང་རྒྱལ་ཏེ། དེ་ལྟར་ན་གསུམ་པོ་དག་ལ་ང་རྒྱལ་བྱ་ཞེས་གསུངས། །

དེ་བྱེ་བྲག་ཏུ་བཤད་པ། གཉིས་པ་བྱེ་བྲག་ཏུ་བཤད་པ་ལ་གསུམ། ལས་ཀྱི་ང་རྒྱལ་དང༌། ནུས་པའི་ང་རྒྱལ་དང༌། ཉོན་མོངས་པའི་ང་རྒྱལ་ཇི་ལྟར་སྒོམ་པའི་ཚུལ་ལོ། །དང་པོ་ནི། བདག་ཉིད་གཅིག་པུས་བྱའོ་ཞེས། །འདི་ནི་ལས་ཀྱི་ང་རྒྱལ་ཉིད། །ཉོན་མོངས་དབང་མེད་འཇིག་རྟེན་འདིས། །རང་དོན་སྒྲུབ་པར་མི་ནུས་པས། །འགྲོ་བས་བདག་ལྟར་མི་ནུས་ཏེ། །དེ་བས་བདག་གིས་འདི་བྱའོ། །ཞེས་པ་ནི། ནམ་མཁའ་ལ་ཉི་མ་ཤར་བའི་སྐབས་ན་ཉི་མ་འདི་ཕྱིའི་གཞལ་མེད་ཁང་བེམ་པོ་ཡིན་ན་ཡང་གཞན་སུ་ཞིག་ལ་ལྟོས་མ་དགོས་པར་གླིང་བཞིའི་མུན་པ་ཐམས་ཅད་རང་སྟོབས་ཀྱི་སྒོ་ནས་སེལ་བར་བྱེད་ནུས་པའི་བདག་ཉིད་དེ་འདྲ་ཡིན་ན། བདག་བྱང་ཆུབ་སེམས་དཔའ་ཐབས་དང་ཤེས་རབ་ལ་ཤིན་ཏུ་མཁས་ཤིང་བྱང་ཆུབ་ཀྱི་སེམས་བསྐྱེད་དང་ལྡན་པ་ཞིག་ཡིན་ན། སེམས་ཅན་ཐམས་ཅད་བདག་རང་ཉིད་གཅིག་པུས་སྨིན་ཅིང་གྲོལ་བར་བྱ་བ་མ་གཏོགས། གཞན་སུ་ཞིག་ལ་ལྟོས་པར་མི་བྱའོ་ཞེས་དེ་འདྲའི་སྙིང་སྟོབས་དང་ང་རྒྱལ་འཆང་བ་འདི་ནི་ལས་ཀྱི་ང་རྒྱལ་ལོ། །དེ་བཞིན་དུ་ཉོན་མོངས་པ་ཆགས་སོགས་ཀྱི་གཞན་དབང་དུ་གྱུར་པ་ཡིན་པས་ན་རང་དབང་གཏན་ནས་མེད་པའི་འཇིག་རྟེན་པ་སོ་སོའི་སྐྱེ་བོ་འདི་དག་རྣམས་ཀྱིས་ནི་རང་གི་དོན་ལྟོ་གོས་ཙམ་ཡང་གནས་སྐབས་ལ་ཡང་དག་པར་སྒྲུབ་པར་མི་ནུས་པ་ཡིན་པས། དེས་ན་འགྲོ་བ་སེམས་ཅན་རྣམས་ཀྱིས་བདག་ལྟར་རང་གཞན་གྱི་དོན་ཐམས་ཅད་སྒྲུབ་པར་ནི་མི་ནུས་ཏེ། རྒྱུ་མཚན་དེ་ལྟ་བས་ན་སེམས་ཅན་འདི་དག་གི་གནས་སྐབས་དང་མཐར་ཐུག་གི་དོན་རྣམ་བདག་རང་ཉིད་གཅིག་པུས་བསྒྲུབ་པར་བྱའོ་སྙམ་དུ་བསམ་པར་བྱའོ། །

གཞན་དག་དམན་པའི་ལས་བྱེད་ན། །བདག་ཉིད་ཀྱང་ནི་ཇི་ལྟར་འདུག །ང་རྒྱལ་གྱིས་ནི་མི་བྱེད་དེ། །བདག་ལ་ང་རྒྱལ་མེད་པ་མཆོག །ཅེས་པ་ནི། གཞན་སེམས་ཅན་དག་ནི་ཆགས་སྡང་གི་དབང་གིས་དགྲ་འདུལ་བ་དང་། གཉེན་སྐྱོང་བ། ཚོང་དང་སོ་ནམ་སོགས་གཡོ་སྒྱུ་སོགས་ཅི་རིགས་པའི་དམན་པའི་ལས་ཁོ་ན་བྱེད་པ་ཡིན་ན། བདག་རང་ཉིད་ཀྱང་ནི་ཁོ་ཚོའི་དམན་ལས་ཀྱི་གྲོགས་བྱེད་ནས་ཇི་ལྟར་ན་འདུག་སྟེ་འདུག་མི་རིགས་ལ། ཁོ་ཚོ་དམན་ལམ་ནས་ཡར་ལྡོག་ནས་དགེ་བའི་ལས་ལམ་ལ་འགོད་ཅིང་། དེའི་གནས་སྐབས་ན་བདག་བྱང་ཆུབ་སེམས་དཔའ་ཡིན་པས་སེམས་ཅན་གྱི་ལས་དོན་སྒྲུབ་པ་ཡིན་སྙམ་པ་ལྟ་བུའི་ང་རྒྱལ་གྱིས་ཁེངས་བཞིན་དུ་ནི་མི་བྱ། བདག་ལ་ཐ་མལ་པའི་ང་རྒྱལ་དེ་མེད་པའི་སྒོ་ནས་དགེ་བའི་ལས་དོན་བསྒྲུབ་པར་བྱ་བ་དེ་མཆོག་ཏུ་གྱུར་པ་ཡིན་པའི་ཕྱིར་གསུངས། །

གཉིས་པ་ནུས་པའི་ང་རྒྱལ་བསྟན་པ་ནི། ཤི་བའི་སྦྲུལ་དང་ཕྲད་གྱུར་ན། །ཁྭ་ཡང་མཁའ་ལྡིང་ལྟ་བུར་སྤྱོད། །གལ་ཏེ་བདག་ཉིད་ཉམ་ཆུང་ན། །ལྟུང་བ་ཆུང་ངུའང་གནོད་པར་བྱེད། །ཅེས་པ་ནི། ཤི་ཟིན་པའི་སྦྲུལ་གྱི་རོ་དང་ཕྲད་པར་གྱུར་པ་ཡིན་ན་བྱ་དམན་པ་ཁྭ་ཏ་ཡང་སྤྲུལ་གྱི་རོ་དེ་ནམ་མཁའ་ལ་ཁུར་ནས་བྱ་མཁའ་ལྡིང་ལྟ་བུར་བརྙས་ཐབས་ཀྱི་སྒོ་ནས་སྤྱོད་ཅིང་རྩེ་བར་བྱེད་པ་དེ་འདྲ་ཡོད་པ་ལ། དཔེ་དེ་བཞིན་དུ། གལ་ཏེ་བདག་རང་ཉིད་བརྩོན་འགྲུས་ཞན་པ་གཉེན་པོ་སྟོབས་ཆུང་བའི་བསམ་བློ་བྱུང་ན་ལྟུང་བ་ཤིན་ཏུ་ཆུང་ངུའི་རིགས་དོན་མེད་པའི་ས་བརྐོ་བ། རྩྭ་གཅོད་པ། ཤིང་འབྲེག་པ་ལ་སོགས་པ་ལྟ་བུ་དེ་ཉིད་ཀྱིས་ཀྱང་སྐྱེ་བ་ཕྱི་མ་ལ་ངན་སོང་དུ་སྐྱེ་བ་བླངས་ཏེ་སྡུག་བསྔལ་མྱོང་དགོས་པའི་གནོད་པ་ཆེན་པོ་བྱེད་སྲིད་པར་གསུངས། 

ཞུམ་བཅས་རྩོལ་བ་དོར་བ་ལ། །ཕོངས་ལས་ཐར་པ་ཡོད་དམ་ཅི། །ང་རྒྱལ་རྩོལ་བ་བསྐྱེད་པས་ནི། །ཆེན་པོ་ཡིས་ཀྱང་ཐུབ་པར་དཀའ། །ཞེས་པ་ནི། བསམ་པ་དཔའ་ཞུམ་པ་དང་བཅས་སྦྱོར་བ་རྩོལ་བ་སྟེ་བརྩོན་འགྲུས་དོར་བ་བྱེད་པ་ལ་ནི་སྐྱེ་བ་ཚེ་འདི་དང་སྐྱེ་བ་ཕྱི་མ་ཀུན་ཏུ་ཡང་ཆོས་དང་དགེ་བས་ཕོངས་ཤིང་དབུལ་བར་གྱུར་པ་ལས་ཐར་པ་ཡོད་དམ་ཅི་སྟེ་ཐར་པའི་གོ་སྐབས་མེད་ལ། དེ་ལྟར་མ་ཡིན་པར་དགེ་བའི་བྱ་བ་གང་དང་གང་ཡིན་ན་ཡང་བདག་གིས་ཅི་སྟེ་ན་སྒྲུབ་མི་ནུས་ཏེ་བསྒྲུབ་པར་བྱ་སྙམ་པའི་ང་རྒྱལ་དང་རྩོལ་བའི་སྟོབས་བསྐྱེད་དེ། བྱང་ཆུབ་སེམས་དཔའི་སྡོམ་པ་དང་འགལ་བའི་ཉེས་པ་ཕྲ་ལ་ཕྲན་ཚེགས་བྱུང་ན་ཡང་བཤགས་འོས་ཐམས་ཅད་བཤགས། སྡོམ་འོས་ཐམས་ཅད་སྡོམ་པར་བྱེད་དེ་ཚུལ་བཞིན་དུ་དགེ་བ་ལ་རྒྱུན་མི་ཆད་པ་འཇུག་པར་བྱེད་ན་ནི་རྩ་བའི་ལྟུང་བ་ཆེན་པོ་ཞིག་བྱུང་པ་ཡིན་ན་ཡང་། དེ་ཡིས་ཀྱང་ཐུབ་པར་དཀའ་བ་སྟེ་དེས་ངན་སོང་དུ་འཕེན་མི་ནུས་པར་གསུངས། དེ་ཡང་དཔེར་ན། རིགས་སྔགས་མཁན་རིགས་སྔགས་ཀྱིས་འཆིང་མི་ནུས་པ་བཞིན་དུ། སྟོང་པ་ཉིད་དང་སྙིང་རྗེའི་ཐབས་མཁས་ཀྱིས་ཟིན་པའི་བྱང་ཆུབ་སེམས་དཔའ་རྩ་བའི་ལྟུང་བ་ཆེན་པོས་ཀྱང་མི་ཐུབ་པར་སངས་རྒྱས་ཀྱིས་མདོ་སྡེ་ལས་གསུངས་ཡོད། 

དེ་བས་སེམས་ནི་བརྟན་པ་ཡིས། །ལྟུང་བ་རྣམས་ནི་གཞོམ་བྱ་སྟེ། །བདག་ནི་ལྟུང་བས་ཕམ་བྱས་ན། །ཁམས་གསུམ་རྒྱལ་འདོད་བཞད་གད་འགྱུར། །ཞེས་པ་ནི། རྒྱུ་མཚན་དེ་ལྟ་བས་ན་རང་གི་སེམས་ནི་ནུས་པའི་ང་རྒྱལ་ཤིན་ཏུ་བརྟན་པ་ཡིས་ཏེ་དགེ་བའི་ལས་ཐམས་ཅད་བདག་གིས་སྒྲུབ། ཉོན་མོངས་པ་ཐམས་ཅད་བདག་གིས་སྤངས། དེ་དག་གི་ནུས་པ་བདག་ལ་ཡོད་སྙམ་པ་སེམས་ཀྱི་སྟོབས་བསྐྱེད་པ་ཡིས་ལྟུང་བ་དེ་རྣམས་ཐམས་ཅད་ནི་ཕར་གཞོམ་པའམ་སྤང་བར་བྱ་སྟེ། བདག་རང་ཉིད་ནི་གལ་སྲིད་ལྟུང་བས་ཕམ་པར་བྱས་ཏེ་ལྟུང་བ་བྱུང་ནས་བཤགས་མ་ནུས་ན། ཤི་ནས་དེའི་ཉེས་པས་ངན་སོང་དུ་སྐྱེ་བ་ལྟ་བུའི་ཕམ་པར་བྱུང་ན།ཁམས་གསུམ་ལས་རྒྱལ་ཏེ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པ་དེའང་བཞད་གད་ཀྱི་གནས་སུ་འགྱུར་བ་ཡིན་པར་གསུངས། 

བདག་གིས་ཀུན་ལས་རྒྱལ་བྱ་སྟེ། །བདག་ལས་སུ་ཡང་རྒྱལ་མི་བྱ། །རྒྱལ་བ་སེང་གེའི་སྲས་བདག་གིས། །ང་རྒྱལ་འདི་ལ་གནས་པར་བྱ། །ཞེས་པ་ནི། རྒྱུ་མཚན་དེས་ན་བདག་རང་གིས་ནི་འདོད་ཆགས་ལ་སོགས་པའི་ཉོན་མོངས་པ་དང༌། སྲོག་གཅོད་སོགས་མི་དགེ་བའི་ལས་ཀུན་ལས་རྒྱལ་བར་བྱ་སྟེ་ཞེས་དེ་དག་ཐམས་ཅད་སྤང་བར་བྱ་ལ། བདག་རང་ཉིད་ལས་ལས་དང་ཉོན་མོངས་པ་དེ་དག་སུ་ཡང་རྒྱལ་བར་མི་བྱ་སྟེ་རྒྱལ་དུ་མི་བཅུག་ལ། དེ་ལྟར་ན་རྒྱལ་བ་རྫོགས་པའི་སངས་རྒྱས་མིའི་སེང་གེའི་ཐུགས་སྲས་སུ་གྱུར་པ་བྱང་ཆུབ་སེམས་དཔའ་བདག་གིས་གོང་དུ་བསྟན་པའི་ང་རྒྱལ་འདི་ལྟ་བུ་ལ་རྒྱུན་དུ་གནས་པར་བྱ། 

འགྲོ་གང་ང་རྒྱལ་གྱིས་བཅོམ་དེ། །ཉོན་མོངས་ང་རྒྱལ་ཅན་མ་ཡིན། །ང་རྒྱལ་ཅན་དགྲའི་དབང་མི་འགྲོ། །དེ་དག་ང་རྒྱལ་དགྲ་དབང་འགྱུར། །ཞེས་པ་ནི། འོ་ན་ང་རྒྱལ་ཞེས་བྱ་བ་དེ་ཉིད་སྤང་བྱ་ཡིན་པ་སྔར་བསྟན་ཟིན་པ་མ་ཡིན་ནམ་སྙམ་ན། ལར་ང་རྒྱལ་ལ་གཉེན་པོའི་རིགས་གཅིག་དང༌། སྤང་བྱར་གྱུར་པའི་ང་རྒྱལ་གྱི་རིགས་ཏེ་གཉིས་ཡོད། དེ་ཡང་འགྲོ་བ་གང་ཞིག་དགྲ་ཉོན་མོངས་པའི་ང་རྒྱལ་གྱིས་བཅོམ་པར་གྱུར་པ་སྟེ་གཞན་ལ་བརྙས་བཅོས་དང་ཁྱད་གསོད་སྣང་ཆུང་གི་སྒོ་ནས་ང་མཁས།ངས་དབང་ཆ་བཟུང་སྙམ་པའི་ང་རྒྱལ་ཅན་དང་། དགྲ་ཉོན་མོངས་པས་བཅོམ་པར་གྱུར་པ་དེ་ནི་སྤང་བྱར་གྱུར་པའི་ཉོན་མོངས་པ་ཅན་ཡིན་གྱི། བྱང་ཆུབ་སེམས་དཔའི་གཉེན་པོའི་རིགས་སུ་གྱུར་པ་ནུས་པའི་ང་རྒྱལ་དེ་མ་ཡིན་ཏེ། དེ་ཡང་གཉེན་པོ་ནུས་པའི་ང་རྒྱ་ཅན་ཞེས་པ་དེ་ཡིན་ན་ཉོན་མོངས་པའི་ང་རྒྱལ་གྱི་དགྲའི་དབང་དུ་མི་འགྲོ་བ་ཡིན་པ་ལ། ཐ་མལ་པའི་ང་རྒྱལ་ཅན་དེ་དག་ནི་ང་རྒྱལ་གྱི་དགྲ་སྤང་བྱར་གྱུར་པ་དེའི་དབང་དུ་འགྱུར་བ་ཡིན་པའི་ཕྱིར་རོ། །

ཉོན་མོངས་ང་རྒྱལ་གྱིས་ཁེངས་ནས། །ངན་འགྲོར་ང་རྒྱལ་གྱིས་ཁྲིད་ཅིང་། །མི་ཡི་དགའ་སྟོན་བཅོམ་པ་དང་། །གཞན་གྱི་ཟན་ཟའི་བྲན་དང་ནི། །ཞེས་པ་ནི། ཉོན་མོངས་པ་ཅན་གྱི་ང་རྒྱལ་དེ་ལ་སྐྱོན་ཅི་ཞིག་ཡོད་སྙམ་ན། དེ་ཡིས་སེམས་རྒྱུད་ཁེངས་ནས་ངན་སོང་གི་འགྲོ་བའི་གནས་སུ་ང་རྒྱལ་དེ་ཉིད་ཀྱིས་ཁྲིད་ཅིང་སྐྱེ་བ་བླངས་ནས། གལ་སྲིད་མཐར་ནམ་ཞིག་ན་མིའི་ལུས་འདྲ་ཐོབ་སྲིད་ན་ཡང་མི་ཡི་དགའ་སྟོན་ལུས་སེམས་ཀྱི་བདེ་བ་དེ་དག་བཅོམ་སྟེ་ལུས་ལ་སྡུག་བསྔལ་དང་སེམས་ལ་ཡིད་མི་བདེ་བར་མྱོང་བ་དང་། དེར་མ་ཟད་རང་ལ་ཟས་གོས་ཀྱིས་ཕོངས་ཏེ་གཞན་གྱི་ཟས་འཕྲོའི་ཟས་ལྷག་ལྟ་བུ་དེ་འདྲ་ཟ་དགོས་པས་བྲན་གཡོག་ཉིད་དང་ནི། 

གླེན་པ་མི་སྡུག་ཉམ་ཆུང་དང་། །ཐམས་ཅད་དུ་ནི་བརྙས་པར་འགྱུར། །ཞེས་སེམས་ཤིན་ཏུ་རྨོངས་པ་ཅི་ཡང་མི་ཤེས་པའི་གླེན་པ་ལུག་ལྟ་བུའམ་ཕག་པ་ལྟ་བུར་གྱུར་པ་དང༌། མདོག་ཤིན་ཏུ་མི་སྡུག་པ་སྦལ་པའི་རོ་ཉི་མས་འཚིག་པ་ལྟ་བུ་དང༌། སྟོབས་ཤིན་ཏུ་ཞན་པས་སེམས་རྒྱུད་དང་ལུས་ཉམ་ཆུང་བའི་རང་བཞིན་ཅན་དང༌། གནས་སྐབས་ཐམས་ཅད་དུ་རང་གིས་ཕར་ལ་ཅི་ཡང་མ་བྱས་ན་ཡང་གཞན་ཐམས་ཅད་ཀྱིས་བརྙས་བཅོས་དང་ཁྱད་གསོད། སྣང་ཆུང་བྱེད་པར་འགྱུར་བར་གསུངས། 

ང་རྒྱལ་གྱིས་ཁེངས་དཀའ་ཐུབ་ཅན། །དེ་ཡང་ང་རྒྱལ་ཅན་གཏོགས་ན། །དམན་པ་ཅི་འདྲ་ཡིན་པ་སྨྲོས། །ཞེས་པ་ནི། ཉོན་མོངས་པའི་ང་རྒྱལ་གྱིས་སེམས་རྒྱུད་ཤིན་ཏུ་ཁེངས་ཤིང་དམ་པའི་ཆོས་ཀྱི་ཟས་གཏན་ནས་ཟ་མ་མྱོང་བས་དཀའ་ཐུབ་ཅན་དེ་ལྟ་བུ་དེ་ཉིད་ཀྱང་གཉེན་པོའི་ང་རྒྱལ་ཅན་གྱི་ཁོངས་སུ་གཏོགས་པ་ཡིན་ན། དེ་ཡང་བྱང་ཆུབ་སེམས་དཔའི་རྒྱུད་ཀྱི་ང་རྒྱལ་སྒོམ་མི་ནུས་པས་དམན་པ་ཞེས་བྱ་སྟེ་འོ་ན་ཅི་འདྲ་བ་ཞིག་ཡིན་པར་སྨྲོས་ཤིག་ཅེས་གསུངས། 

གང་ཞིག་ང་རྒྱལ་དགྲ་ལས་རྒྱལ་ཕྱིར་ང་རྒྱལ་འཆང་། །དེ་ནི་ང་རྒྱལ་ཅན་དང་རྣམ་རྒྱལ་དཔའ་དེ་ཉིད། །གང་ཞིག་ང་རྒྱལ་དགྲ་བདོ་བ་ཡང་དེས་བཅོམ་སྟེ། །འགྲོ་ལ་འདོད་བཞིན་རྒྱལ་བའི་འབྲས་བུ་རྫོགས་པར་བྱེད། །ཅེས་པ་ནི། རྒྱལ་བའི་སྲས་པོ་བྱང་ཆུབ་སེམས་དཔའ་གང་ཞིག་སྤང་བྱའི་ང་རྒྱལ་གྱི་དགྲ་ངན་པ་དེ་ཉིད་ལས་རྒྱལ་བར་བྱ་བའི་ཕྱིར་དུ་གཉེན་པོ་བསྟེན་བྱར་འོས་པའི་ང་རྒྱལ་དེ་རྒྱུད་ལ་འཆང་ཞིང༌། དེ་ལྟར་མཛད་པ་དེ་ནི་ཤིན་ཏུ་བསྔགས་པར་འོས་པའི་ང་རྒྱལ་ཅན་དང༌། ཉོན་མོངས་པའི་ང་རྒྱལ་གྱི་དགྲ་ལས་རྣམ་པར་རྒྱལ་བའི་དཔའ་བོའང་དེ་ཉིད་དོ། །ཡང་སོ་སོའི་སྐྱེ་བོ་ལྟ་བུ་གང་ཟག་གང་ཞིག་ངའོ་སྙམ་པའི་ང་རྒྱལ་གྱི་དགྲའི་དབང་དུ་གྱུར་ཏེ་ཤིན་ཏུ་བདོ་ཞིང་རྒྱས་པར་གྱུར་པ་དེ་ཡང་ནུས་པའི་ང་རྒྱལ་ཞེས་བྱང་ཆུབ་སེམས་དཔའི་རྒྱུད་ཀྱི་གཉེན་པོའི་ང་རྒྱལ་དེ་ཉིད་ཀྱིས་ནི་ངེས་པར་ཏེ་ལྷག་མེད་དུ་བཅོམ་སྟེ་འགྲོ་བ་སེམས་ཅན་རྣམས་ལ་ཇི་ལྟར་འདོད་པ་བཞིན་དུ་མཐར་ཐུག་རྒྱལ་བ་རྫོགས་པའི་སངས་རྒྱས་ཀྱི་འབྲས་བུ་རྫོགས་ཤིང་བྱང་ཆུབ་ཐོབ་པར་བྱེད་དེ་ཚུལ་བཞིན་དུ་རྫོགས་པར་བྱེད་གསུངས།

གསུམ་པ་གཉེན་པོའི་ང་རྒྱལ་ཇི་ལྟར་སྒོམ་པའི་ཚུལ་ནི། ཉོན་མོངས་ཕྱོགས་ཀྱི་ཁྲོད་གནས་ན། །རྣམ་པ་སྟོང་དུ་སྲན་གཟུག་སྟེ། །ཝ་ལ་སོགས་པས་སེང་གེ་བཞིན། །ཉོན་མོངས་ཚོགས་ཀྱིས་མི་ཚུགས་བྱ། །ཞེས་པ་ནི། ཉོན་མོངས་པ་འདོད་ཆགས་དང་ཁོང་ཁྲོ་སོགས་སྐྱེ་བའི་རྐྱེན་གྱི་ཕྱོགས་ཀྱི་ཁྲོད་དེ་བུད་མེད་མཛེས་མ་ལྟ་བུ་དང་། གནོད་པར་བྱེད་པའི་དགྲ་སྲིན་པོ་ལྟ་བུའི་ཁྲོད་དུ་གལ་སྲིད་གནས་པ་ཡིན་ན། དེའི་སྐབས་ལ་གཉེན་པོའི་སྟོབས་ཤིག་སྟེ་རྣམ་པ་སྟོང་དུ་རང་གི་ལུས་སེམས་ཀྱི་རྒྱུད་ལ་སྲན་གཟུག་པ་སྟེ་འཆང་ནས་གནོད་པས་མི་ཚུགས་པ་སྟེ། དཔེར་ན། ཝ་ལ་སོགས་པའི་གཅན་གཟན་དང་རི་དྭགས་དམན་པ་དེ་རྣམས་ཀྱིས་རི་དྭགས་ཀྱི་རྒྱལ་པོ་སེང་གེ་ལ་གནོད་པའི་སྒོ་ནས་མི་ཚུགས་པ་བཞིན་དུ། ཉོན་མོངས་པ་འདོད་ཆགས་དང་ཁོང་ཁྲོའམ་ཕྲག་དོག་ལ་སོགས་པའི་ཚོགས་དེ་དག་རྣམས་ཀྱིས་རང་གི་རྒྱུད་ལ་གཏན་ནས་མི་ཚུགས་པར་བྱ། དེ་ཡང་སྐྱེས་བུ་རབ་ན་ཉོན་མོངས་པ་འདོད་ཆགས་སམ་ཁོང་ཁྲོ་སྐྱེ་བའི་ཡུལ་གང་ཡིན་པ་དེ་དག་ཀྱང་ཆོས་ལ་བསྐུལ་བར་ནུས་པ་དང༌། འབྲིང་ཡིན་ན་རང་རྒྱུད་ལ་ཉོན་མོངས་སྐྱེ་མི་ནུས་ཙམ་དུ་གནས་པ་དང་། ཐ་མལ་དེ་དག་ལས་བྱོལ་ཏེ་ཡུལ་གཞན་དུ་ཡང་འགྲོ་བར་བྱ་གསུངས། 

ཉམ་ང་ཆེ་ཐང་བྱུང་གྱུར་ཀྱང་། །མི་ཡིས་མིག་ནི་བསྲུང་བ་ལྟར། །དེ་བཞིན་ཉམ་ང་བྱུང་གྱུར་ཀྱང་། །ཉོན་མོངས་དབང་དུ་མི་འགྱུར་བྱ། །ཞེས་པ་ནི། སྲོག་གི་བར་ཆད་ལྟ་བུ་ལ་སོགས་པ་ཉམ་ང་བ་ཤིན་ཏུ་ཆེ་ཐང་སྟེ་ཆེན་པོ་གང་འདྲ་བྱུང་པར་གྱུར་ཀྱང་མི་ཡིས་ཏེ་མི་རྣམས་ཀྱིས་ཐོག་མར་རང་གི་མིག་དེ་ཉིད་དགབ་སྟེ་བསྲུང་བ་བྱེད་པ་ལྟར་དུ། དེ་བཞིན་དུ་བྱང་ཆུབ་སེམས་དཔས་རང་རྒྱུད་ལ་ཉོན་མོངས་པ་སྐྱེས་པའི་རྐྱེན་ཉམ་ང་ཆེན་པོ་ཅི་འདྲ་ཞིག་བྱུང་པར་གྱུར་ཀྱང་། རང་ཉིད་ཉོན་མོངས་པ་ཆགས་སྡང་སོགས་ཀྱི་གཞན་དབང་དུ་མི་འགྱུར་བར་གནས་པར་བྱ་དགོས་པ་ཡིན་པར་གསུངས།

བདག་ནི་བསྲེགས་ཏེ་བསད་གྱུར་ཏམ། །བདག་གི་མགོ་བོ་བཅད་ཀྱང་བླའི། །རྣམ་པ་ཀུན་ཏུ་ཉོན་མོངས་པའི། །དགྲ་ལ་འདུད་པར་མི་བྱའོ། །ཞེས་པ་ནི། བདག་རང་ཉིད་ནི་སྡིག་སྤྱོད་ཀྱི་རྒྱལ་པོ་ལྟ་བུའམ་དཔོན་པོ་ལྟ་བུ་ཞིག་གིས་ཉོན་མོངས་པ་སྤངས་པ་ཡིན་ན་ཁྱོད་མེའི་ནང་དུ་བསྲེག་གི་ཡིན་ཟེར་ནས་མེ་ནང་དུ་བསྲེགས་ཏེ་སྲོག་བཅད་ནས་བསད་པར་གྱུར་ཏམ །བདག་གི་མགོ་བོ་བཅད་ཀྱང་བླའི་སྟེ་རྣམ་པ་ཀུན་ཏུ་ཉོན་མོངས་པ་ཆགས་སོགས་ཀྱི་དགྲ་བོ་ལ་འདུད་པའམ་དེའི་དབང་དུ་འགྲོ་བར་མི་བྱའོ་ཞེས་དེ་ལྟ་བུ་ཉམ་ང་ཆེ་ཐང་ལས་བསྲུང་ནུས་པ་དགོས་ཞེས་གསུངས། 

དེ་བཞིན་གནས་སྐབས་ཐམས་ཅད་དུ། །རིགས་པ་ལས་ནི་གཞན་མི་སྤྱད། །ཅེས་པ་ནི། དེ་བཞིན་དུ་དུས་དང་གནས་སྐབས་གང་འདྲའི་གནས་ཚུལ་བྱུང་པ་ཡིན་ན་དེ་དག་ཐམས་ཅད་དུ་རིགས་ཤིང་འཐད་པའི་ལས་ཏེ་དགེ་བའི་ལས་སྒྲུབ་པ་དང་། སྡིག་པའི་ལས་སྤོང་བ་སྟེ་དགེ་སྡིག་བླང་དོར་ཚུལ་བཞིན་དུ་བྱེད་པ་དེ་མ་གཏོགས་པ། གཞན་དགེ་སྡིག་བླང་དོར་གོ་ལོག་པ་ལྟ་བུའི་རྣམ་པ་ལ་གཏན་ནས་མི་སྤྱད་དོ་གསུངས།

དགའ་བའི་དཔུང་། གསུམ་པ་དགའ་བའི་དཔུང་ནི། རྩེད་མོའི་བདེ་འབྲས་འདོད་པ་ལྟར། །འདི་ཡི་བྱ་བའི་ལས་གང་ཡིན། །ལས་དེ་ལ་ནི་ཞེན་བྱ་སྟེ། །ལས་དེས་མི་ངོམས་དགའ་བར་བྱ། །ཞེས་པ་ནི། བྱིས་པ་ཆུང་ངུས་རྩེ་མོའི་བདེ་འབྲས་འདོད་པ་སྟེ་རྩེད་མོ་རྩེ་བ་དེ་ཙམ་ལས་གཞན་གང་ཡང་ཡིད་ལ་སེམས་པ་མེད་པ་ལྟར། བྱང་ཆུབ་སེམས་དཔའ་འདི་ཡི་བྱ་བའི་ལས་གཞན་དོན་དུ་སྦྱིན་པ་བཏང་བ་དང༌། ཚུལ་ཁྲིམས་སྲུང་བ། བཟོད་པ་སྒོམ་པ། བརྩོན་འགྲུས་རྩོམ་པ། བསམ་གཏན་ལ་མཉམ་པར་བཞག་པ། ཤེས་རབ་བསྐྱེད་པ་དེ་ལྟ་བུའི་ལས་གང་ཡིན་པའི་ལས་དེ་ཉིད་ལ་ནི་ཞེན་ཅིང་ཆགས་པར་བྱ་སྟེ། དེ་ལྟ་བུའི་ལས་དེ་ཉིད་ཀྱིས་ཀྱང་བྱང་ཆུབ་སེམས་དཔའ་དེ་ཉིད་མི་ངོམས་པས་སེམས་དགའ་ཞིང་སྤྲོ་བར་བྱའོ། །

བདེ་བའི་དོན་དུ་ལས་བྱས་ཀྱང་། །བདེ་འགྱུར་མི་འགྱུར་གཏོལ་མེད་ཀྱི། །གང་གི་ལས་ཉིད་བདེ་འགྱུར་བ། །དེ་ལས་མི་བྱེད་ཇི་ལྟར་བདེ། །ཞེས་པ་ནི། འཇིག་རྟེན་པས་རང་ཉིད་བདེ་བའི་དོན་དུ་ཚོང་དང་སོ་ནམ་སོགས་ལས་འགའ་ཞིག་བྱས་ཀྱང་། ལས་དེའི་འབྲས་བུ་ནམ་ཞིག་ཐོབ་སྟེ་རང་གི་ལུས་དང་སེམས་ལ་བདེ་བ་ཐོབ་པར་འགྱུར་རམ་མི་འགྱུར་གཏོལ་མེད་པའམ་ཆ་མེད་པ་ཡིན་གྱི། འོན་ཀྱང་ད་དུང་ལས་དེས་ངོམས་པ་མེད་པ་ཡིན་ལ། བྱང་ཆུབ་སེམས་དཔའ་གང་གིས་སྦྱིན་པ་བཏང་བ་དང་། ཚུལ་ཁྲིམས་སྲུང་བ་ལ་སོགས་པའི་ལས་དེ་ཉིད་ཅིས་ཀྱང་ཐད་ཀར་ལ་བདེ་བ་ཐོབ་པར་འགྱུར་བ་ཡིན་པ་སྟེ། དེ་ལྟ་བུའི་ལས་དེ་མི་བྱེད་ནས་ཐུགས་ཇི་ལྟར་ན་བདེ་སྟེ་ཐུགས་བདེ་བ་མེད་ཅེས་གསུངས། 

སྤུ་གྲིའི་སོར་ཆགས་སྦྲང་རྩི་ལྟའི། །འདོད་པ་རྣམས་ཀྱིས་མི་ངོམས་ན། །རྣམ་སྨིན་བདེ་ལ་ཞི་བ་ཡི། །བསོད་ནམས་ཀྱིས་ལྟ་ཅི་སྟེ་ངོམས། །ཞེས་པ་ནི། དེ་ཡང་ཁེ་ཆུང་ལ་ཉེས་དམིགས་ཤིན་ཏུ་ཆེ་བའི་འཇིག་རྟེན་པའི་འདོད་ཡོན་གྱི་ཆོས་ལ་སྤྱོད་པ་ནི། དཔེར་ན། སྤུ་གྲི་སྟེ་གྲི་ཤིན་ཏུ་རྣོ་སོ་ཅན་གྱི་སོ་ལ་ཅུང་ཟད་ཆགས་པའི་སྦྲང་མའི་རྩི་ལ་ལྕེས་བལྡགས་ཏེ་སྤྱོད་པ་ཡིན་ན་ལྕེ་ལ་རྨ་བྱེད་པ་སོགས་ཀྱི་གནོད་པ་ཡོད་པ་ཡིན་ལ། དེ་ཡང་ད་དུང་དེ་ལྟ་བུའི་འདོད་པའི་ཡོན་ཏན་གྱི་ཆོས་དེ་དག་རྣམས་ཀྱིས་མི་ངོམས་པར་སྤྱད་པ་ཡིན་ན། བྱང་ཆུབ་སེམས་དཔས་སྦྱིན་པ་གཏོང་བ་དང་། ཚུལ་ཁྲིམས་སྲུང་བ། བཟོད་པ་སྒོམ་པ་ལ་སོགས་པའི་ལས་དེ་དག་ཐམས་ཅད་ནི་རྣམ་པར་སྨིན་པའི་འབྲས་བུ་བདེ་ཞིང་སྐྱིད་པ་ཐོབ་པར་གྱུར་པ་ཡིན་ལ། ད་ལྟ་ངོ་བོ་སྡུག་བསྔལ་ཐམས་ཅད་ཉེ་བར་ཞི་བ་ཡི་རང་བཞིན་ཅན་གྱིས་རང་གཞན་གྱི་རྒྱུད་ན་བསོད་ནམས་ཀྱི་ཚོགས་རྒྱ་ཆེན་པོ་གསོག་པར་འགྱུར་བའི་ལས་དེ་ཉིད་ཀྱིས་ལྟ་ཞིག་སྟེ་ཅི་སྟེ་ན་ངོམས་པར་བྱེད་དེ་ངོམས་པར་འགྱུར་བ་མེད་གསུངས། 

དེ་ལྟས་ལས་ཚར་ཕྱིན་བྱའི་ཕྱིར། །ཉི་མ་ཕྱེད་དུས་གདུངས་པ་ཡི། །གླང་ཆེན་མཚོ་ཕྲད་མཚོར་འཇུག་ལྟར་། །ལས་དེ་ལ་ཡང་འཇུག་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་བྱང་ཆུབ་སེམས་དཔའ་རྣམས་ཀྱིས་ཕར་ཕྱིན་དྲུག་གམ་བསྡུ་བའི་དངོས་པོ་བཞི་ལྟ་བུའི་ལས་དེ་ཉིད་ཚར་ཕྱིན་པའམ་མཐར་ཕྱིན་པ་བྱ་བའི་ཕྱིར་དུ། དཔེར་ན། སོས་ཀ་ཉི་མ་ཕྱེད་ཀྱི་དུས་སུ་ཚ་བས་ཤིན་ཏུ་གདུངས་བ་ཡི་གླང་པོ་ཆེ་གང་ཞིག་མཚོ་དང་ཕྲད་ན་མཚོ་དེའི་ནང་དུ་ཚམ་ཚོམ་མེད་པར་འཇུག་པ་ལྟར་དུ། བྱང་ཆུབ་སེམས་དཔས་སྦྱིན་སོགས་ཕར་ཕྱིན་དྲུག་ལ་སོགས་པ་གང་ཡིན་པ་དེ་ཉིད་ལ་ཡང་དགའ་བཞིན་སྤྲོ་བཞིན་དུ་ཚམ་ཚོམ་མེད་པར་འཇུག་པར་བྱ་འོས་སོ་ཞེས་གསུངས། །

དོར་བའི་དཔུང་། བཞི་པ་དོར་བའི་དཔུང་ནི། སྟོབས་ཉམས་པ་དང་རྗེས་འབྲེལ་ན། །སླར་བྱའི་དོན་དུ་འདོར་བར་བྱ། །ལེགས་པར་ཟིན་ན་ཕྱི་མ་དང་། །ཕྱི་མ་འདོད་པས་དེ་སྤང་བྱ། །ཞེས་པ་ནི།ཡང་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ཉམས་སུ་ལེན་པའི་གནས་སྐབས་ན་སྐབས་འགའ་རེ་ལ་སྟོབས་ཉམས་པ་དང་རྗེས་སུ་འབྲེལ་ཏེ་རང་ཉིད་རླུང་མཁྲིས་བད་ཀན་ལ་སོགས་པའི་ནད་ཀྱིས་མནར་བ་ལྟ་བུའམ། ཡང་ན་འཚོ་བས་ཕོངས་པ་ལྟ་བུ་མདོར་ན་དགེ་བ་དེ་ཉམས་སུ་ལེན་པའི་ཆ་རྐྱེན་མ་འདང་བ་དང་། དེ་ཉམས་པ་དང་རྗེས་སུ་འབྲེལ་བ་ཡིན་ན་སླར་རྗེས་སོར་སྒྲུབ་པ་ཉམས་སུ་ལེན་པར་བྱ་བའི་དོན་དུ་གནས་སྐབས་རེ་ཞིག་འདོར་བར་བྱ། ཡང་སྔ་མ་སྔ་མ་དེ་ཉིད་ལར་ལེགས་པར་ཟིན་པ་ཡིན་ན་ཡང་དགེ་བའི་བྱ་བའི་ལས་ཕྱི་མ་ཕྱི་མ་ལ་རིམ་པ་བཞིན་དུ་འཇུག་པར་བྱ་སྟེ། དེ་ཡང་སྔ་མ་དེ་ཟིན་པའི་རྗེས་སུ་ལས་ཕྱི་མ་དེ་བསྒྲུབ་པར་བྱ་བ་འདོད་པའི་སྒོ་ནས་སྔ་མ་དེ་ཡང་རེ་ཞིག་སྤང་བར་བྱ་བ་དེ་ལྟ་བུའི་སྒྲུབ་པ་ཉམས་སུ་ལེན་པའི་གནས་སྐབས་ན་ཐབས་ལ་མཁས་པའི་སྒོ་ནས་རང་གི་ནུས་པ་དང་སྟོབས་ཤུགས་དང་སྦྱར་ཏེ་ཉམས་སུ་བླང་བར་བྱ་འོས་པ་ཡིན་ཞེས་གསུངས། །

སྟོབས་གཉིས་ལས་གཉེན་པོ་ལྷུར་ལེན་པའི་སྟོབས། གཉིས་པ་སྟོབས་གཉིས་བཤད་པའི་ཚུལ་ལ་རྣམ་པ་གཉིས་ཏེ། གཉེན་པོ་ལྷུར་ལེན་པའི་སྟོབས་དང་། བདག་ཉིད་དུ་དབང་དུ་གྱུར་པའི་སྟོབས་སོ། །དང་པོ་ནི། འཐབ་རྙིང་དགྲ་དང་ལྷན་ཅིག་ཏུ། །གཡུལ་ངོར་རལ་ཁ་ལྷགས་པ་བཞིན། །ཉོན་མོངས་མཚོན་ལས་གཟུར་བྱ་ཞིང༌། །ཉོན་མོངས་དགྲ་རྣམས་འཇེབས་པར་བཏགས། །ཞེས་པ་ནི། དཔེར་ན། དགྲ་བོའི་གཡུལ་དུ་དམག་འཐབ་རྙིང་པའི་གང་ཟག་དེས་དགྲ་བོ་དང་ལྷན་ཅིག་ཏུ་གཡུལ་ངོར་ལ་ཕན་ཚུན་དཔུང་ཁ་གཏད་བཅག་ནས་རལ་ཁ་ལྷགས་པ་སྟེ་འཐབ་པར་བྱེད་པའི་གནས་སྐབས་ན་རང་ལ་དགྲ་བོའི་མཚོན་གྱིས་མི་ཕོགས་པ་དང་མི་ཕོགས་པ་དང་། གཟུར་ནུས་པ་ལྟ་བུ་དང་། ཕར་དགྲ་བོ་དེ་ལ་གནད་དུ་ཕོགས་པ་དང་། མ་འཛོལ་བར་ཕོགས་པ་དང་། གསོད་ནུས་པར་ཕོགས་པ་ལ་སོགས་པའི་རྩལ་ཡོད་པ་ཇི་ལྟ་བ་དེ་བཞིན་དུ། བདག་རང་ཉིད་ཀྱིས་ཀྱང་ཉོན་མོངས་པ་དང་གཡུལ་འགྱེད་པའི་གནས་སྐབས་ན་འདོད་ཆགས་ཞེ་སྡང་གཏི་མུག་སོགས་ཀྱི་མཚོན་ཆ་དེ་ཉིད་ལས་གཟུར་བར་བྱ་ཞིང་དེས་མི་ཕིགས་པ་དང་། རྣམ་པ་ཀུན་ཏུ་འཇོམས་པར་མི་ནུས་པར་བྱ་ཞིང་། སྤང་བྱ་ཉོན་མོངས་པ་འདོད་ཆགས་ལ་སོགས་པའི་དགྲ་བོ་དེ་རྣམས་ནི་འཇེབས་པར་བཏག་སྟེ་དེས་སླར་གནོད་མི་ནུས་པར་བྱ་གསུངས། 

གཡུལ་དུ་རལ་གྲི་ལྷུང་གྱུར་ན། །འཇིགས་པས་མྱུར་དུ་ལེན་པ་ལྟར། །དེ་བཞིན་དྲན་པའི་མཚོན་ཤོར་ན། །དམྱལ་བའི་འཇིགས་དྲན་མྱུར་དུ་བླང་། །ཞེས་པ་ནི། དཔེར་ན། མི་འགའ་ཞིག་དགྲ་བོའི་གཡུལ་ས་རུ་དགྲ་དང་དངོས་སུ་ཁ་གཏད་བཅག་སྟེ་འཐབ་པའི་སྐབས་ན་རང་གི་ལག་ནས་མཚོན་ཆ་རལ་གྲི་ཤོར་ཏེ་ས་ལ་ལྷུང་བར་གྱུར་ན། སྐབས་དེ་དུས་དགྲ་བོས་རང་གསོད་པའི་འཇིགས་པས་དོགས་པའི་སྒོ་ནས་མྱུར་བ་ཉིད་དུ་རལ་གྲི་ས་ནས་ཡར་ལེན་པའི་དཔེ་དེ་བཞིན་དུ། བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ཉམས་སུ་ལེན་པའི་གནས་སྐབས་ན་ཉོན་མོངས་པའི་དགྲ་དང་དངོས་སུ་འཐབ་པར་བྱེད་དེ་སྤང་གཉེན་གཡུལ་སྤྲོད་པའི་སྐབས་ན། སྐབས་འགའ་རེ་ལ་དགེ་བའི་དམིགས་པ་གང་དང་གང་ཡིན་ན་དེ་བརྗེད་ནས་དྲན་པའི་མཚོན་ཆ་ལྟ་བུ་ཤོར་བ་ཡིན་ན། ཉོན་མོངས་པས་གླགས་རྙེད་ནས་རང་རྒྱུད་ལ་མི་དགེ་བའི་ལས་ངན་བསགས་པའི་སྒོ་ནས་སྐྱེ་བ་ཕྱི་མར་དམྱལ་བར་སྐྱེ་བ་ལ་སོགས་པའི་འཇིགས་པ་དེ་དྲན་པའི་སྒོ་ནས་དུས་མྱུར་བ་ཉིད་དུ་དྲན་པ་རྒྱུད་ལ་བརྟེན་ནས་བླང་བར་བྱ་གསུངས། 

ཇི་ལྟར་ཁྲག་ལ་བརྟེན་བཅས་ནས། །དུག་ནི་ལུས་ལ་ཁྱབ་གྱུར་པ། །དེ་བཞིན་གླགས་ནི་རྙེད་གྱུར་ན། །ཉེས་པས་སེམས་ལ་ཁྱབ་པར་འགྱུར། །ཞེས་པ་ནི། དཔེ་ཇི་ལྟར་ན་དགྲ་དང་གཡུལ་འགྱེད་པའི་གནས་སྐབས་ན་དགྲ་བོའི་མདའ་དུག་ཅན་གྱིས་རང་གི་ལུས་ལ་ཕོགས་པ་ན་དེའི་ཁྲག་དེ་ལ་བརྟེན་བཅས་ནས་དུག་དེ་ནི་ལུས་ལ་ཁྱབ་སྟེ་འཆི་བར་གྱུར་པའི་ཉེན་ཁ་ཡོད་པ་དེ་བཞིན་དུ། ད་ལྟ་བྱང་ཆུབ་སེམས་དཔས་བསླབ་པ་ཉམས་སུ་ལེན་པའི་སྐབས་ན་དགྲ་བོ་དང་ཡུལ་འགྱེད་དེ་འཐབ་པའི་གནས་སྐབས་ན་ཉོན་མོངས་པ་མདའ་དུག་ཅན་ལྟ་བུ་དེ་ཉིད་ཀྱིས་གྲགས་ནི་རྙེད་དེ་རང་གི་སེམས་རྒྱུད་ལ་ཟིནཔར་གྱུར་ན། དེའི་ཉེས་པས་སེམས་ལ་ཁྱབ་སྟེ་མི་དགེ་བའི་ལས་ལ་འཇུག་པའི་སྒོ་ནས་བདེ་འགྲོ་ཐོབ་པ་དང་ཐར་པ་ཐོབ་པའི་སྲོག་དེ་ཕྲོགས་ནས་སྐྱེ་བ་ཕྱི་མ་ངན་འགྲོ་ལ་ལྟུང་བ་ལ་སོགས་པའི་གནོད་པས་ཁྱབ་པར་འགྱུར་བའི་ཉེན་ཁ་ཡོད་པར་གསུངས། 

ཡུངས་མར་བཀང་བའི་སྣོད་བསྐུར་ལ། །རལ་གྲི་ཐོགས་པས་དྲུང་བསྡད་དེ། །བོར་ན་གསོད་བསྡིགས་འཇིགས་པ་ལྟར། །བརྟུལ་ཞུགས་ཅན་གྱིས་དེ་བཞིན་སྒྲིམ། །ཞེས་པ་ནི། དཔེར་ན། མི་ཉེས་ཅན་ལ་ཡུངས་མར་གྱིས་བཀང་བའི་སྣོད་ལག་པ་ལ་བསྐུར་ལ། གཤེད་མ་རལ་གྲི་ཐོགས་པ་དྲུང་དུ་བསྡད་ནས། དེ་ཡང་ཅུང་ཟད་ཡུངས་མར་དེ་སྣོད་ཀྱི་ཁ་ནས་འཛགས་ཏེ་བོར་བ་ཡིན་ན་ཁྱོད་ད་ལྟ་གསོད་ཀྱི་ཡིན་ཞེས་བསྡིགས་བསྡིགས་བཏང་ནས་ཁང་ཆེན་ལྟ་བུ་གཅིག་ལ་བསྐོར་བ་བརྒྱབ་སྟེ་དུས་ཚོད་གཅིག་ལ་ཁྲིད་པར་བྱེད་ན། ཁོ་བོའི་མདུན་དུ་གླུ་གར་རོལ་མོ་སོགས་གང་དང་གང་བསྟན་ན་ཡང་ཁོ་རང་ཡུངས་མར་དེ་བོར་ནས་མགོ་ས་ལ་ཟག་ནས་འཆི་དགོས་པའི་འཇིགས་པ་དེས་སེམས་སྐད་ཅིག་ཙམ་ཡང་གཞན་དུ་གཡེང་བར་མི་ནུས་པ་དཔེ་དེ་ལྟར་དུ། དམ་པའི་ཆོས་སྒོར་ཞུགས་པར་གྱུར་པའི་དགེ་བསྙེན་དང་དགེ་ཚུལ་ལམ་དགེ་སློང་ལྟ་བུ། མདོར་ན་བརྟུལ་ཞུགས་ཅན་གྱིས་རང་གི་རྒྱུད་ཀྱི་བསླབ་པ་ལ་ཚུལ་བཞིན་དུ་སྲུང་སྡོམ་གྱི་སྒོ་ནས་སེམས་གཞན་དུ་མི་གཡེང་བར་བསྒྲིམ་པར་བྱ་དགོས་པ་ཡིན་པར་གསུངས། 

དེ་བས་པང་དུ་སྦྲུལ་འོངས་ན། །ཇི་ལྟར་རིངས་པས་ལྡང་བ་ལྟར། །དེ་བཞིན་གཉིད་དང་སྙོམ་འོངས་ན། །མྱུར་དུ་དེ་དག་བཟློག་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་མི་ཤིན་ཏུ་སྡར་མ་ཞིག་གི་པང་ཐོག་ཏུ་གློ་བུར་དུ་སྦྲུལ་ཞིག་འོངས་ན་ཇི་ལྟར་ན་བདག་ལ་དུག་གིས་ཟིན་པར་མ་གྱུར་ཏམ་སྙམ་ནས་རིངས་པས་ཏེ་མྱུར་དུ་ཡང་ལྡང་བ་བྱེད་པ་ལྟར། དཔེ་དེ་བཞིན་དུ་བྱང་ཆུབ་སེམས་དཔའ་ལས་དང་པོ་པའི་རྒྱུད་ན་ཡང་གཉིད་དང་སྙོམ་ལས་དང་། གཡེངས་ཏེ་བག་མེད་པའི་གནས་སྐབས་དེ་འདྲ་སྐབས་འགའ་རེ་ལ་འོངས་ན་དུས་མྱུར་བ་ཉིད་དུ་རང་གི་རྒྱུད་ཀྱི་བསླབ་པ་ཉམས་སུ་དོགས་པའི་སྒོ་ནས་གཉིད་དང་སྙོམས་ལས་བག་མེད་རྣམ་གཡེང་དེ་དག་བཟློག་པར་བྱ་སྟེ་སྤང་བར་བྱ་གསུངས། 

ཉེས་པ་བྱུང་པ་རེ་རེ་ཞིང་། །བདག་ལ་སྨད་ནས་ཅི་ནས་ཀྱང་། །བདག་ལ་ཕྱིས་འདི་མི་འབྱུང་བ། །དེ་ལྟར་བྱ་ཞེས་ཡུན་རིང་བསམ། །ཞེས་པ་ནི། ལས་དང་པོ་བའི་རྒྱུད་ན་སྐབས་འགའ་རེ་ལ་ཉེས་པ་ཆེ་ཕྲ་ཅི་རིགས་པ་འབྱུང་སྲིད་པས། དེས་ན་ཉོན་མོངས་པས་ཀུན་ནས་བསླངས་པའི་རང་གི་ལུས་དང་ངག་དང་སེམས་ལ་ཉེས་པའི་རྣམ་པ་ཅུང་ཟད་བྱུང་ན། བྱུང་བ་རེ་རེ་བཞིན་དུ་བདག་ལ་སྨད་པར་བྱེད་ནས་ཅི་ནས་ཀྱང་བདག་རང་ལ་ད་ཕྱིན་ཆད་དམ་ཕྱིས་སུ་འདི་ལྟ་བུའི་ཉེས་པ་དེ་མི་འབྱུང་བ་དེ་ལྟ་བུར་དྲན་པ་དང་ཤེས་བཞིན་གྱི་སྒོ་ནས་གཉེན་པོ་རྒྱུད་ལ་བརྟེན་པར་བྱ་ཞེས་དུས་ཡུན་རིང་དུ་ཡང་ནས་ཡང་དུ་བསམ་པར་བྱ་གསུངས། 

ཇི་ལྟར་གནས་སྐབས་འདི་དག་ལ། །དྲན་པ་གོམས་པ་ཉིད་འགྱུར་ཞེས། །རྒྱུ་འདི་ཡིས་ནི་ཕྲད་པའམ། །རིགས་པའི་ལས་ནི་འདོད་པར་བྱ། །ཞེས་པ་ནི། ཇི་ལྟར་ལོ་དང་ཟླ་བ། ཞག་དང་ཆུ་ཚོད་ལ་སོགས་པའི་གནས་སྐབས་འདི་དང་འདི་དག་ལ་དགེ་བའི་དམིགས་རྣམ་མི་བརྗེད་པ། མདོར་ན་དལ་འབྱོར་རྙེད་པར་དཀའ་བ་ལ་སེམས་པའམ། དེ་འཆི་བ་མི་རྟག་པའི་ཚུལ་སེམས་པའམ། ལས་དགེ་སྡིག་གི་རྒྱུ་འབྲས་ལ་སེམས་པ་དང་ །འཁོར་བའི་ཉེས་དམིགས་ལ་སེམས་པར་བྱེད་པ་ལྟ་བུ། ཡང་ན་བྱམས་པ་སྒོམ་པ། སྙིང་རྗེ་སྒོམ་པ། བྱང་ཆུབ་ཀྱི་སེམས་ལ་བློ་སྦྱོང་བར་བྱེད་པའི་དགེ་བའི་གནས་སྐབས་གང་དང་གང་ཡིན་ན། དེ་དང་དེའི་དམིགས་པའི་རྣམ་པ་དེ་ལ་དྲན་པ་སྟེ་མི་བརྗེད་པ་ཉིད་ཡང་ནས་ཡང་དུ་གོམས་པ་ཉིད་དུ་འགྱུར་བའི་ཐབས་ཅི་འདྲ་ཞིག་ཡོད་ན་ཞེས། དེ་ནས་འོག་ནས་བསྟན་པའི་རྒྱུ་འདི་ཡིས་ནི་ཕྲད་པའམ་ཞེས་པ་སྟེ་རང་གི་བླ་མ་དང་ཕྲད་པའམ། མདོ་སྔགས་རྗེས་སུ་བསྟན་པའི་མཁན་པོའམ་སློབ་དཔོན་དེ་དག་དང་ཕྲད་པའམ། སངས་རྒྱས་རྗེས་སུ་དྲན་པ། ཆོས་རྗེས་སུ་དྲན་པ། དགེ་འདུན་རྗེས་སུ་དྲན་པ་སོགས་མདོར་ན་རིགས་ཤིང་འཐད་པའི་ལས་དེ་དག་ནི་དོན་དུ་གཉེར་ཏེ་ཡང་ནས་ཡང་དུ་འདོད་པར་བྱ་གསུངས།

བདག་ཉིད་དབང་དུ་སྒྱུར་བའི་སྟོབས། གཉིས་པ་བདག་ཉིད་དབང་དུ་སྒྱུར་པའི་སྟོབས་བཤད་པ་ནི། ཅི་ནས་ལས་བྱེད་སྔོན་རོལ་ནས། །ཐམས་ཅད་ལ་ནི་མཐུ་ཡོད་པ། །དེ་ལྟར་བག་ཡོད་གཏམ་དྲན་ཏེ། །བདག་ཉིད་ལྡང་བ་ཡང་བར་བྱ། །ཞེས་པ་ནི། ཅི་ནས་ཀྱང་དགེ་བའི་ལས་ཕར་ཕྱིན་དྲུག་དང་། བསྡུ་བའི་དངོས་པོ་བཞིའམ། ཐོས་པ་བསམ་པ་སྒོམ་པ་ལྟ་བུའི་ལས་དེ་བྱེད་པའི་སྔོན་རོལ་ནས་བདག་ལ་ལས་དེ་ཐམས་ཅད་མཐར་ཕྱིན་པ་འགྲུབ་པར་འགྱུར་བ་ལ་ནི་མཐུའམ་ནུས་པ་ཆ་རྐྱེན་ཡོད་པ་དང་མེད་པ་དེ་ལྟར་བརྟགས་ཤིང་དཔྱད་ནས། དེ་ཡང་བག་ཡོད་ཀྱི་སྐབས་ནས་བསྟན་པའི་གཏམ་སྟེ། བསྒྲུབ་བྱ་བསླབ་པ་ལ་བསམ་ནས་བག་ཡོད་བྱ་བ། སྤང་བྱ་ཉོན་མོངས་ལ་བསམ་ནས་བག་ཡོད་བྱ་བ། རྟེན་དལ་འབྱོར་ལ་བསམ་ནས་བག་ཡོད་བྱ་བའི་ཚུལ་དེ་རྣམས་དྲན་པར་བྱས་ཏེ་བདག་ཉིད་དགེ་བའི་ལས་གང་དང་གང་ཡིན་ན་དེ་སྒྲུབ་པར་བྱེད་པ་ལ་ལྡང་བ་ཡང་བ་སྟེ་མཐུ་དང་ནུས་པ་ཡོད་པ་ཚུལ་བཞིན་དུ་མཐར་ཕྱིན་པར་བསྒྲུབ་པར་བྱ་དགོས་པ་ཡིན་གསུངས། 

ཇི་ལྟར་རླུང་ནི་འགྲོ་བ་དང༌། །འོང་བས་ཤིང་བལ་དབང་བསྒྱུར་བ། །དེ་བཞིན་སྤྲོ་བས་དབང་བསྒྱུར་ཏེ། །དེ་ལྟར་ན་ནི་འགྲུབ་པར་འགྱུར། །ཞེས་པ་ནི། དཔེར་ན། རླུང་དེ་ནི་ཕར་འགྲོ་བ་དང་ཚུར་འོང་བས་བར་ལམ་ལ་ཤིང་བལ་ཡོད་ན་དེ་ལ་དབང་བསྒྱུར་བར་བྱེད་དེ་ཕར་རླུང་གིས་འབུད་རྒྱག་གཏོང་བ། ཚུར་འབུད་རྒྱག་གཏོང་བ་དེ་བཞིན་དུ། རང་གིས་སེམས་དེ་ཉིད་དགེ་བའི་ལས་སྦྱིན་པ་གཏོང་བ་ལ་སོགས་པའམ་ཚུལ་ཁྲིམས་ཀྱི་བསླབ་པ་སྲུང་བ་ལྟ་བུ་ལ་ཤིན་ཏུ་དགའ་ཞིག་སྤྲོ་བའི་སྒོ་ནས་ལུས་དང་ངག་གཉིས་ཀ་ལ་སེམས་ཀྱིས་དབང་བསྒྱུར་ཏེ། དེ་ལྟར་བྱེད་པ་ཡིན་ན་ནི་དགེ་བའི་ལས་གང་དང་གང་ཡིན་ན་དེ་ལེགས་པར་འགྲུབ་པར་འགྱུར་བ་ཡིན་གསུངས། གཉིས་པ་ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བྱང་ཆུབ་ཀྱི་སེམས་བསྐྱེད་མི་ཉམས་པ་གོང་ནས་གོང་དུ་སྤེལ་བར་བྱེད་པའི་གྲོགས་ལེ་ལོའི་གཉེན་པོ་བརྩོན་འགྲུས་བསྟན་པ་ཞེས་བྱ་བ་སྟེ་ལེའུ་བདུན་པ་ཡིན་གསུངས་སོ།། །།

ལེའུ་བརྒྱད་པ། ཀུན་རྫོབ་སེམས་བསྐྱེད་གོང་དུ་སྤེལ་བར་བྱེད་པའི་བསམ་གཏན་གྱི་ལེའུ། མཚམས་སྦྱར་བའི་སྒོ་ནས་མདོར་བསྟན་པ། གཉིས་པ་ཀུན་རྫོབ་བྱང་ཆུབ་ཀྱི་སེམས་བསྐྱེད་གོང་དུ་སྤེལ་བར་བྱེད་པའི་བསམ་གཏན་གྱི་ལེའུ་ལ་ཡང་གཉིས་ཏེ། ལེའུའི་གཞུང་དང་། ལེའུའི་མཚན་ནོ། །དང་པོ་ལ་གསུམ། མཚམས་སྦྱར་བའི་སྒོ་ནས་མདོར་བསྟན་པ་དང་། བསམ་གཏན་སྒྲུབ་པའི་རྒྱུ་ཚོགས་རྒྱས་པར་བཤད་པ། བསམ་གཏན་སྒོམ་པ་དངོས་བཤད་པའོ། །

དང་པོ་ནི། དེ་ལྟར་བརྩོན་འགྲུས་བསྐྱེད་ནས་ནི། །ཡིད་ནི་ཏིང་ངེ་འཛིན་ལ་བཞག །སེམས་ནི་རྣམ་པར་གཡེངས་པའི་མི། །ཉོན་མོངས་མཆེ་བའི་ཕྲག་ན་གནས། །ཞེས་པ་ནི། གོང་དུ་བཤད་པ་དེ་ལྟར་དགེ་བའི་ལས་ལ་ཤིན་ཏུ་སྤྲོ་བའི་རང་བཞིན་ཅན་གྱི་བརྩོན་འགྲུས་དེ་ལེགས་པར་བསྐྱེད་པར་བྱས་ནས་ནི། དེའི་རྗེས་སུ་རང་གི་ཡིད་དམ་སེམས་དེ་ཉིད་ནི་གཏོང་འགྲོ་བཞག་སྡོད་ལ་རང་དབང་ཐོབ་པའམ་དམིགས་པ་ལ་རྩེ་གཅིག་ཏུ་གནས་པའི་ཏིང་ངེ་འཛིན་ལ་མཉམ་པར་བཞག་དགོས་གསུངས། དེ་ལྟར་མ་ཡིན་པར་སེམས་དེ་ནི་ཡུལ་གྱི་སྟེང་དུ་རྣམ་པར་གཡེངས་ཏེ་འདས་པ་དང་མ་འོངས་པ་དང་ད་ལྟར་བྱུང་པའི་ཡུལ་རྣམས་ལ་རྣམ་པར་རྟོག་ཅིང་གཡེངས་པར་གྱུར་ན། མི་དེ་ཉིད་ནི་ཉོན་མོངས་པ་འདོད་ཆགས་ཞེ་སྡང་ཁོང་ཁྲོ་ཕྲག་དོག་སོགས་གཤིན་རྗེའི་མཆེ་བ་ལྟ་བུའི་ཕྲག་ན་སྟེ་ལྟེ་བ་ན་གནས་པའི་དཔེ་དང་འདྲ་བ་ཡིན་ཞེས་གསུངས། །

བསམ་གཏན་སྒྲུབ་པའི་རྒྱུ་ཚོགས་རྒྱས་པར་བཤད་པ། མདོར་བསྟན་པ། གཉིས་པ་བསམ་གཏན་སྒྲུབ་པའི་རྒྱུ་ཚོགས་རྒྱས་པར་བཤད་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། ལུས་དང་སེམས་ནི་དབེན་པ་ཡིས། །རྣམ་པར་གཡེང་བ་མི་འབྱུང་ངོ་། །དེ་བས་འཇིག་རྟེན་སྤང་བྱ་ཞིང་། །རྣམ་པར་རྟོག་པ་ཡོངས་སུ་དོར། །ཞེས་པ་ནི། ལུས་འདུ་འཛི་ལས་དབེན་པ་དང༌། སེམས་རྣམ་པར་རྟོག་པ་ལས་དབེན་པ་སྟེ་དབེན་པ་གཉིས་དང་ལྡན་པ་ཡིས་སེམས་ཡུལ་གྱི་སྟེང་དུ་རྣམ་པར་འཕྲོ་སྟེ་གཡེང་བ་དེ་མི་འབྱུང་ངོ༌། །རྒྱུ་མཚན་དེ་ལྟ་བས་ན་འཇིག་རྟེན་སྤང་བར་བྱ་ཞེས་ཕྱི་སྣོད་སོགས་ཀྱི་འཇིག་རྟེན་དང་། ནང་སེམས་ཅན་གྱི་འཇིག་རྟེན་དེ་དག་ཚུལ་བཞིན་དུ་སྤང་བར་བྱ་ཞིང་། དེ་ལྟར་བྱས་པའི་སྒོ་ནས་སེམས་ཡུལ་འདས་མ་འོངས་ད་ལྟའི་རྗེས་སུ་རྣམ་པར་རྟོག་པ་རྣམ་པར་འཕྲོ་བ་དེ་ཡོངས་སུ་དོར་བར་བྱ་ཞེས་པའོ། ། 

རྒྱས་པར་བཤད་པ། འཇིག་རྟེན་སྤོང་བའི་ཚུལ། གཉིས་པ་རྒྱས་པར་བཤད་པ་ལ་གཉིས་ཏེ། འཇིག་རྟེན་སྤོང་བའི་ཚུལ་དང་། རྣམ་རྟོག་དོར་བའི་ཚུལ་ལོ། །དང་པོ་ལ་བཞི་ལས། དང་པོ་འཇིག་རྟེན་སྤང་དགོས་པའི་རྒྱུ་མཚན་བསྟན་པ་ནི། ཆགས་པའི་ཕྱིར་དང་རྙེད་སོགས་ལ། །སྲེད་པས་འཇིག་རྟེན་མི་སྤོང་སྟེ། །དེ་བས་འདི་དག་ཡོངས་སྤོངས་ལ། །མཁས་པས་འདི་ལྟར་དཔྱད་པར་བྱ། །ཞེས་པ་ནི། ནང་སེམས་ཅན་གྱི་འཇིག་རྟེན་ལ་ཆགས་ཤིང་ཞེན་པའི་ཕྱིར་དང༌། ཕྱི་རྙེད་པ་དང་བཀུར་སྟི་ལ་སོགས་པའི་འཇིག་རྟེན་ལ་སྲེད་པས་ཏེ་ཤིན་ཏུ་ཞེན་པས་ཕྱི་ནང་གི་འཇིག་རྟེན་གཉིས་པོ་དེ་མི་སྤོང་སྟེ། རྒྱུ་མཚན་དེ་ལྟ་བས་ན་ནང་སེམས་ཅན་གྱི་འཇིག་རྟེན་ལ་ཆགས་པ་དང༌། ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་དང་བཅས་པ་ཡོངས་སུ་སྤོང་དགོས་ལ། དེ་སྤོང་བའི་ཚུལ་ནི་མཁས་པས་འདི་ལྟར་འོག་ནས་བཤད་པ་ལྟར་དཔྱད་པར་བྱ་གསུངས། 

ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཐོག་མར་ཞི་གནས་བཙལ་བྱ་དེ་ཡང་ནི། །འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་ཞི་གནས་རབ་ཏུ་ལྡན་པ་ཞེས་པ་སྟེ་སེམས་ལ་ཉོན་མོངས་པའི་རྣམ་པར་རྟོག་པ་ཐམས་ཅད་ཉེ་བར་ཞི་ནས་དམིགས་པ་ལ་རྩེ་གཅིག་ཏུ་གནས་པ་རབ་ཏུ་ལྡན་པའི་སེམས་དེ་ཉིད་ལ་ལྷག་མཐོང་སྟེ་ཡུལ་གྱི་གནས་ལུགས་ལྷག་པར་མཐོང་བར་གྱུར་པའི་ལྷག་མཐོང་དེ་ཉིད་ཀྱིས། ཉོན་མོངས་པ་རྣམ་པར་འཇོམས་པར་ཤེས་པར་བྱས་ནས། དེ་ཡང་གཙོ་བོར་ལྷག་མཐོང་གི་ཤེས་རབ་ནི་བདག་མེད་པར་རྟོགས་པ་སྟེ་ཐོག་མར་ཕུང་པོ་ལྔ་ལ་གང་ཟག་གི་བདག་མེད་པ་དང༌། དེ་ནས་ཆོས་ཐམས་ཅད་ལ་ཆོས་ཀྱི་བདག་དེ་བདེན་པར་གྲུབ་པ་མེད་པ་སྟེ། མདོར་ན་ཆོས་དང་གང་ཟག་གི་བདག་མེད་པ་རྟོགས་པའི་ཤེས་རབ་དེ་སྐྱེས་པ་ཡིན་ན། དེས་གཙོ་བོ་ཉོན་མོངས་པ་བདེན་པར་འཛིན་པ་དང་། བདག་ཏུ་འཛིན་པ་སྟེ་མ་རིག་པ་དེ་ཉིད་སྤངས་ཤིང་།དེས་ཀུན་ནས་བསླངས་པའམ་མཚུངས་པར་ལྡན་པའི་འདོད་ཆགས་དང་ཞེ་སྡང་དང་ཕྲག་དོག་འགྲན་སེམས་ང་རྒྱལ་ལ་སོགས་པ་མདོར་ན་རྩ་ཉོན་དང་ཉེ་བའི་ཉོན་མོངས་པ་དེ་ཐམས་ཅད་རྣམ་པར་འཇོམས་པར་ཤེས་པར་བྱས་ནས། ཐོག་མར་སེམས་དེ་རྣམ་པར་རྟོག་པ་ཐམས་ཅད་ཉེ་བར་ཞི་བའི་སྒོ་ནས་དམིགས་པ་ལ་རྩེ་གཅིག་ཏུ་གནས་པའི་ཞི་གནས་ཞེས་བྱ་བའམ་ཏིང་ངེ་འཛིན་ནམ་བསམ་གཏན་ཞེས་བྱ་བ་དེ་བཙལ་བར་བྱ་ལ། དེ་ཇི་ལྟར་བཙལ་བའི་ཚུལ་ནི་གཞུང་གཞན་ནས་ཉེས་པ་རྣམ་པ་ལྔ་སྤོང་བར་བྱེད་པའི་གཉེན་པོ་འདུ་བྱེད་བརྒྱད་བསྟེན་ཚུལ་དང་། སེམས་གནས་ཀྱི་ཐབས་རྣམ་པ་དགུ་སོགས་ལ་བརྟེན་པའི་སྒོ་ནས་བཙལ་བར་བྱ་ཞེས་གསུངས། དེ་ཡང་ཞི་གནས་དེ་ཉིད་གཙོ་བོ་འཇིག་རྟེན་ལ་ཆགས་པ་མེད་པ་དེ་ལ་མངོན་པར་དགའ་བས་ཞི་གནས་དེ་འགྲུབ་པར་འགྱུར་ཞིང་། ཕྱི་རྙེད་སོགས་ཀྱི་འཇིག་རྟེན་དང་ནང་སེམས་ཅན་གྱི་འཇིག་རྟེན་ལ་ཆགས་པ་དང་བཅས་པ་ཡིན་ན། དེའི་སྒོ་ནས་སེམས་ཞི་བར་གནས་པ་མི་འགྲུབ་པ་ཡིན་པར་ལྡོག་ཕྱོགས་ནས་བསྟན། །

གཉིས་པ་ནང་སེམས་ཅན་གྱི་འཇིག་རྟེན་ལ་སྲེད་པ་སྤོང་བའི་ཚུལ་ནི། མི་རྟག་སུ་ཞིག་མི་རྟག་ལ། །ཡང་དག་ཆགས་པར་བྱེད་པ་ཡོད། །དེས་ནི་ཚེ་རབས་སྟོང་ཕྲག་ཏུ། །སྡུག་པ་མཐོང་བར་ཡོང་མི་འགྱུར། །ཞེས་པ་ནི། རང་ཉིད་འཆི་བར་འགྱུར་བའི་ཆོས་ཅན་མི་རྟག་པ་ཡིན་པ་ལ་སུ་ཞིག་སྟེ་གཞན་རང་གི་གཉེན་ཉེ་མཐུན་གྲོགས་དེ་དག་ཀྱང་འཆི་བ་མི་རྟག་པའི་ཆོས་ཅན་ཡིན་པ་ལ་ཡང་དག་པར་ཆགས་པར་བྱེད་པ་ཇི་ལྟར་ན་རུང་བ་ཡོད་དེ་རུང་བ་མེད་ལ། ཆགས་ཤིང་ཞེན་པར་བྱེད་ན་དེའི་ཉེས་དམིགས་དེ་ཉིད་ཀྱིས་ནི་སྐྱེ་བ་ནས་ཚེ་རབས་སྟོང་ཕྲག་དུ་མའི་བར་དུ་གྲོགས་སྙིང་དུ་སྡུག་པ་དེ་ཉིད་མཐོང་བར་ཡང་མི་འགྱུར་རོ། །

མ་མཐོང་ན་ནི་དགའ་མི་འགྱུར། །ཡིད་ཀྱང་མཉམ་འཇོག་མི་འགྱུར་ལ། །མཐོང་ཡང་ངོམས་པར་མི་འགྱུར་བས། །སྔར་བཞིན་སྲེད་པས་གདུང་བར་འགྱུར། །ཞེས་པ་ནི། སྐྱེ་བ་ནས་ཚེ་རབས་གཞན་དུ་ཡང་གྲོགས་སྙིང་དུ་སྡུག་པ་མ་མཐོང་ན་ནི་རང་གི་སེམས་ལ་དགའ་བ་བསྐྱེད་པར་མི་འགྱུར་ལ། དགའ་བ་མ་སྐྱེས་ན་སེམས་སམ་ཡིད་ཀྱང་དགེ་བའི་ཕྱོགས་ལ་མཉམ་པར་འཇོག་ནུས་པར་མི་འགྱུར་ལ། ཡང་སྐབས་འགའ་རེ་གྲོགས་སྙིང་དུ་སྡུག་པ་མཐོང་བ་ཡིན་ན་ཡང་དེས་ངོམས་ཤིང་ཚིམ་པར་མི་འགྱུར་བ་ཡིན་པས་སྔར་བཞིན་དུ་དེ་ལ་སྲེད་པའམ་ཆགས་པས་ཡང་ནས་ཡང་དུ་གདུང་བར་འགྱུར་བ་དེ་ལྟ་བུའི་ཉེས་པ་དང་བཅས་པ་ཡིན་གསུངས། 

སེམས་ཅན་རྣམས་ལ་ཆགས་བྱས་ན། །ཡང་དག་ཉིད་ལ་ཀུན་ནས་སྒྲིབ། །སྐྱོ་བའི་སེམས་ཀྱང་འཇིག་པར་བྱེད། །ཐ་མར་མྱ་ངན་གདུང་བར་འགྱུར། །ཞེས་པ་ནི། དེ་ལྟར་ན་ནང་སེམས་ཅན་གྱི་འཇིག་རྟེན་གཉེན་ཉེ་མཐུན་གྲོགས་རྣམས་ལ་ཆགས་ཤིང་ཞེན་པར་བྱེད་ན་ཡང་དག་པའི་གནས་ལུགས་ཀྱི་དོན་རྟོགས་པའམ་འཁོར་བ་ལས་ཐར་པ་ཐོབ་པའི་བདག་མེད་པའི་གནས་ལུགས་རྟོགས་པ་ལ་ཀུན་ནས་སྒྲིབ་ཅིང་། ཁམས་གསུམ་འཁོར་བ་ལ་སྐྱོ་བའི་སེམས་དེ་ཉིད་ཀྱང་འཇིག་པར་བྱེད་པས་འཁོར་བ་ལས་ཐར་འདོད་ཀྱི་ཐར་པ་ཆ་མཐུན་གྱི་དགེ་བའི་རྩ་བའང་སྐྱེ་མི་ནུས་པ་མ་ཟད། ཐ་མར་གྲོགས་དེ་དག་དང་བྲལ་ཏེ་ཤི་བའི་ཚེ་ན་སེམས་ལ་མྱ་ངན་དྲག་པོས་གདུང་བར་འགྱུར་བ་དེ་ལྟ་བུའི་ཉེས་པ་དང་བཅས་པ་ཡིན་གསུངས། 

དེ་ལ་སེམས་པ་འབའ་ཞིག་གིས། །ཚེ་འདི་དོན་མེད་འདའ་བར་འགྱུར། །རྟག་པ་མེད་པའི་མཛའ་བཤེས་ཀྱིས། །གཡུང་དྲུང་ཆོས་ཀྱང་འཇིག་པར་འགྱུར། །ཞེས་པ་ནི། གྲོགས་ལ་ཆགས་ཤིང་ཞེན་ན་གྲོགས་སམ་མཛའ་བཤེས་དེ་ལ་སེམས་པ་འབའ་ཞིག་གིས་ཚེ་འདི་ཉིད་ཆོས་སྒྲུབ་པའི་གོ་སྐབས་མེད་པས་དོན་མེད་པའི་བྱ་བ་རྣམ་གཡེང་གི་སྒོ་ནས་འདའ་ཞིང་ཟད་པར་འགྱུར་ལ། དེ་ལྟ་བུ་རྟག་པ་དང་བརྟན་པ་མེད་པའི་མཛའ་བཤེས་དེ་དག་རྣམས་ཀྱིས་གཡུང་དྲུང་གི་ཆོས་ཀྱང་སྟེ་དུས་ཡུན་རིང་པོའི་ཚོགས་སུ་གྱུར་པའམ་མཐོ་རིས་དང་ཐར་པ་ཐོབ་པའི་ཆོས་ཀྱང་མི་འགྲུབ་པས་ན་འཇིག་པའམ་བརླག་པར་འགྱུར་བའི་ཉེས་པ་དང་བཅས་པ་ཡིན་པར་གསུངས། 

བྱིས་དང་སྐལ་བ་མཉམ་སྤྱོད་ན། །ངེས་པར་ངན་འགྲོར་འགྲོ་འགྱུར་ཏེ། །སྐལ་མི་མཉམ་པར་ཁྲིད་བྱེད་ན། །བྱིས་པ་བསྟེན་པས་ཅི་ཞིག་བྱ། །ཞེས་པ་ནི། བྱིས་པ་སོ་སོའི་སྐྱེ་བོ་ཐ་མལ་པའི་གྲོགས་དེ་དག་དང་སྐལ་བ་མཉམ་པར་སྤྱོད་དེ་མཉམ་དུ་འབྲེལ་བ་ཡིན་ན་ངེས་པར་དུ་ཉོན་མོངས་པ་ཆགས་སྡང་གིས་ཀུན་ནས་བསླངས་པའི་ལས་ངན་པ་བསགས་ནས་སྐྱེ་བ་ནས་ཚེ་རབས་གཞན་དུ་ངན་སོང་གི་གནས་སུ་འགྲོ་བར་འགྱུར་ཏེ། འཕགས་པའི་གང་ཟག་རྣམས་དང་སྐལ་བ་མི་མཉམ་པར་སོ་སོའི་སྐྱེ་བོའི་ལམ་དུ་ཁྲིད་པར་བྱེད་པ་ཡིན་ན་བྱིས་པ་ཐ་མལ་པའི་གྲོགས་དེ་ལ་བསྟེན་པར་བྱེད་པ་ཅི་ཞིག་བྱ་སྟེ་དགོས་པ་ཅི་ཡང་མེད་གསུངས། 

སྐད་ཅིག་གཅིག་གིས་མཛར་འགྱུར་ལ། །ཡུད་ཙམ་གྱིས་ནི་དགྲར་ཡང་འགྱུར། །དགའ་བའི་གནས་ལའང་ཁྲོ་བྱེད་པས། །སོ་སོའི་སྐྱེ་བོ་མགུ་བར་དཀའ། །ཞེས་པ་ནི། དུས་སྐད་ཅིག་མ་གཅིག་ཙམ་གྱིས་ནི་མཛའ་བོ་ཤིན་ཏུ་སྙིང་ཉེ་བར་གྱུར་པ་ཡིན་ལ། ཡང་དུས་ཚོད་ཡུད་ཙམ་གཅིག་གིས་ནི་དགྲའི་རྣམ་པར་ཡང་འགྱུར་བ་ཡོད་ལ། རང་གིས་དགའ་བའི་གནས་ཅུང་ཟད་ཅིག་རྙེད་པའམ་ཐོབ་པ་བྱུང་ན་དེ་ལ་ནི་ཕྲག་དོག་གི་སྒོ་ནས་ཁོང་ཁྲོ་བར་བྱེད་པ་ཡིན་པས་སོ་སོ་སྐྱེ་བོ་ཐ་མལ་པའི་གྲོགས་དེ་དག་ནི་ཤིན་ཏུ་མགུ་བར་དཀའ་བ་ཡིན་པར་གསུངས། 

ཕན་པར་སྨྲས་ན་ཁྲོ་བར་བྱེད། །བདག་ཀྱང་ཕན་ལས་ཟློག་པར་བྱེད། །དེ་དག་ངག་ནི་མ་ཉན་ན། །ཁྲོ་བས་ངན་འགྲོར་འགྲོ་བར་འགྱུར། །ཞེས་པ་ནི། དེ་ལྟ་བུའི་མཛའ་བཤེས་སམ་གྲོགས་དེ་དག་ལ་ཕན་པའི་ངག་དང་གདམས་ངག་དེ་འདྲ་སྨྲས་པ་ཡིན་ན་ཁོ་བོའི་བསམ་པ་དང་མ་མཐུན་པས་ཁོང་ཁྲོ་ཟ་བར་བྱེད་ཅིང་། དེར་མ་ཟད་བདག་རང་ཉིད་ཀྱང་ཕན་པའི་ལམ་དམ་པའི་ཆོས་སྒྲུབ་པ་ལ་བར་ཆད་བྱེད་ནས་ཟློག་པར་ཡང་བྱེད་ལ། དེ་དག་གིས་ཇི་ལྟར་ཟེར་བའི་ངག་དེ་རང་གིས་མ་ཉན་ན་ཁོ་ཚོ་ཁོང་ཁྲོ་ཟ་བས་དེའི་རྐྱེན་གྱིས་སྐྱེ་བ་ཚེ་རབས་གཞན་དུ་ངན་སོང་གི་འགྲོ་བ་ལ་འགྲོ་བར་འགྱུར་བའི་ཉེས་པ་དང་བཅས་པ་ཡིན་གསུངས། 

མཐོ་ལ་ཕྲག་དོག་མཉམ་དང་འགྲན། །དམའ་ལ་ང་རྒྱལ་བསྟོད་ན་དྲེགས། །མི་སྙན་བརྗོད་ན་ཁོང་ཁྲོ་སྐྱེ། །ནམ་ཞིག་བྱིས་ལས་ཕན་པ་ཐོབ། །ཅེས་པ་ནི། དེ་དག་དང་མཉམ་དུ་འགྲོགས་ན་ཡོན་ཏན་གྱིས་མངོན་པར་མཐོ་བའི་གང་ཟག་ཡོད་ན་དེ་ལ་བསམ་པ་ངན་པ་ཕྲག་དོག་གིས་མི་དགའ་བ་བྱེད་ཅིང་། རང་དང་ཕན་ཚུན་མཉམ་པ་ལྟ་བུ་ཡོད་ན་དེ་ལ་ཡང་མི་དགའ་བའི་སྒོ་ནས་འགྲན་པའི་བསམ་པ་སྐྱེ་ལ། རང་ལས་ཅུང་ཟད་དམའ་བའམ་དམན་པའི་གང་ཟག་དེ་དག་ལ་ནི་བརྙས་བཅོས་དང་ཁྱད་གསོད་ཀྱི་སྒོ་ནས་ཐུབ་ཚོད་བཏང་སྟེ་ང་རྒྱལ་བ་དང༌། ངོ་ནས་བསྟོད་པ་བྱེད་ན་དྲེགས་པའམ་ཁེངས་པ་སྐྱེ་བ་དང༌། སྐབས་འགར་ལྐོག་ནས་མི་སྙན་པ་བརྗོད་ན་ཁོང་ཁྲོ་སྐྱེ་བ་དེ་འདྲའི་ཆོས་ཅན་ཡིན་པས་དུས་ནམ་ཞིག་ན་བྱིས་པ་སོ་སོའི་སྐྱེ་བོ་ཐ་མལ་པའི་གྲོགས་ལ་བརྟེན་པར་བྱས་པ་ལ་བརྟེན་ནས་རང་གི་རྒྱུད་ལ་གནས་སྐབས་དང་མཐར་ཐུག་ལ་ཕན་པ་ཐོབ་སྟེ་ཕན་པ་རྣམ་པ་ཀུན་ཏུ་མི་ཐོབ་བོ་གསུངས། 

བྱིས་དང་འགྲོགས་ན་བྱིས་པ་ལ། །བདག་བསྟོད་གཞན་ལ་སྨོད་པ་དང༌། །འཁོར་བར་དགའ་བའི་གཏམ་ལ་སོགས། །མི་དགེ་ཅིས་ཀྱང་ངེས་པར་འབྱུང་། །ཞེས་པ་ནི། བྱིས་པ་ཐ་མལ་པའི་གྲོགས་དེ་དག་དང་མཉམ་དུ་འགྲོགས་ན་བྱིས་པ་སོ་སོའི་སྐྱེ་བོའི་ཆོས་ཉིད་ལ་བདག་རང་དང་རང་གི་ཕྱོགས་ལ་ནི་ཆགས་པའི་སྒོ་ནས་རྣམ་པ་ཀུན་ཏུ་བསྟོད་པ་དང་། གཞན་གྱི་ཕྱོགས་ལ་ནི་མི་དགའ་བས་ཁོང་ཁྲོ་བའི་སྒོ་ནས་རྣམ་པ་ཀུན་ཏུ་སྨོད་ཅིང་དམའ་འབེབས་པར་བྱེད་པ་དང་། འཁོར་བ་ལ་མངོན་པར་དགའ་བའི་དམག་དང་ཚོང་དང་གྱོད་དང་ཁ་མཆུ་དང༌། སྐྱེས་པ་དང་བུད་མེད་དང་ཆང་རག་སོགས་འཁོར་བའི་གཏམ་གྱིས་དུས་འདའ་བར་གྱུར་པས། དེས་ན་ཅིས་ཀྱང་མི་དགེ་བའི་ལས་ལམ་གྱི་སྒོ་ནས་ངེས་པར་འབྱུང་བ་སྟེ་ཡང་དག་པའི་ལམ་ལས་ཉམས་པར་གསུངས། 

དེ་ལྟར་བདག་དང་གཞན་བསྟེན་པ། །དེས་ནི་ཕུང་བར་འགྱུར་བ་ཟད། །དེས་ཀྱང་བདག་དོན་མ་བྱས་ལ། །བདག་ཀྱང་དེ་དོན་མི་འགྱུར་བས། །ཞེས་པ་ནི། གོང་དུ་བསྟན་པ་དེ་ལྟར་དུ་བདག་རང་དང་བྱིས་པ་ཐ་མལ་པའི་གཉེན་ཉེ་ལ་སོགས་པའི་གྲོགས་གཞན་དེ་དག་དང་མཉམ་དུ་ཕན་ཚུན་བསྟེན་པར་བྱེད་པ་དེས་ནི་རང་དང་གཞན་གཉིས་ཀ་ཚེ་འདི་དང་སྐྱེ་བ་ཕྱི་མའི་ཕན་བདེ་ཐམས་ཅད་ཉམས་པའི་སྒོ་ནས་ཕུང་བར་འགྱུར་བ་ཉིད་དུ་ཟད་ཅིང་། གྲོགས་མཛའ་བཤེས་དེ་རྣམས་ཀྱིས་ཀྱང་བདག་གི་གནས་སྐབས་དང་མཐར་ཐུག་གི་དོན་གང་ཡང་བསྒྲུབས་པར་མ་བྱས་ལ། བདག་རང་གིས་ཀྱང་གྲོགས་གཉེན་ཉེ་དེ་དག་གི་གནས་སྐབས་དང་མཐར་ཐུག་གི་མངོན་མཐོ་དང་ངེས་ལེགས་ཀྱི་དོན་བསྒྲུབ་པར་མི་འགྱུར་བ་ཡིན་པས་ན། 

བྱིས་ལས་ཐག་རིང་བྱོལ་བར་བྱ། །ཕྲད་ན་དགའ་བས་མགུ་བྱས་ཏེ། །འདྲིས་ཆེན་ཉིད་དུ་མི་འགྱུར་བར། །ཐ་མལ་པ་ཙམ་ལེགས་པར་བྱ། །ཞེས་པ་ནི། བྱིས་པ་སོ་སོ་སྐྱེ་བོའི་གྲོགས་དེ་དག་ལས་ཐག་རིང་དུ་བྱོལ་ཏེ་དབེན་པའི་གནས་ལྟ་བུ་འཚོལ་བར་བྱ་ལ། དེའི་སྐབས་ན་ཡང་གཞན་འཇིག་རྟེན་པ་འགའ་དང་འགའ་ཞིག་དང་ཕྲད་པ་བྱུང་ན་ཅུང་ཟད་སེམས་དགའ་བའི་རྣམ་པས་ཆོས་ཀྱི་གཏམ་བརྗོད་དེ་མགུ་བར་བྱས་ཏེ། ཧ་ཅང་ཡང་འདྲིས་ཆེན་པོ་འབྲལ་མི་ཕོད་པ་ལྟ་བུ་དེ་འདྲ་ཉིད་དུའང་མི་འགྱུར་བར་ཐ་མལ་པ་ཙམ་དུ་སྟེ། དེ་ལ་ཆགས་སྡང་གཉིས་དང་བྲལ་བའི་སྤྱོད་ལམ་ལེགས་པར་གནས་པར་བྱ། 

བུང་བས་མེ་ཏོག་སྦྲང་རྩི་བཞིན། །ཆོས་ཀྱི་དོན་ཙམ་བླངས་ནས་ནི། །ཀུན་ལ་སྔོན་ཆད་མ་མཐོང་བཞིན། །འདྲིས་པ་མེད་པར་གནས་པར་བྱ། །ཞེས་པ་ནི། འབུ་བུང་བ་དེ་ཉིད་ཀྱིས་མེ་ཏོག་ལས་སྦྲང་རྩི་གཞིབ་ནས་མེ་ཏོག་ལ་མངོན་པར་ཆགས་པ་མེད་པར་འགྲོ་བ་དེ་བཞིན་དུ། རང་ཉིད་ཀྱང་དབེན་རི་ལ་གནས་པའི་སྐབས་སུ་དམ་པའི་ཆོས་ཀྱི་ཆ་རྐྱེན་གྱི་དོན་ཙམ་དུ་བསོད་སྙོམས་ཅུང་ཟད་བླངས་ནས་ནི། ཡང་སྦྱིན་བདག་སོགས་ཀུན་ལ་སྔོན་ཆད་མཐོང་མ་མྱོང་བ་བཞིན་དུ་ཧ་ཅང་འདྲིས་ཆེན་པོ་འབྲལ་མི་ཕོད་པ་ལྟ་བུ་དེ་འདྲ་མེད་པར་བར་མ་ཙམ་དུ་གནས་པར་བྱ་དགོས་པ་ཡིན། དེ་ལྟར་བྱས་ན་སེམས་ཅན་གྱི་འཇིག་རྟེན་ལ་ཆགས་པ་སྤངས་ནས་རང་གི་སེམས་ཞི་བ་ལ་གནས་པ་རིམ་པ་བཞིན་དུ་འབྱུང་བར་འགྱུར་གསུངས། 

གསུམ་པ་ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤང་བའི་ཚུལ་ནི། བདག་ནི་རྙེད་མང་བཀུར་སྟི་བཅས། །བདག་ལ་མང་པོ་དགའ་བོ་ཞེས། །དེ་འདྲའི་སྙེམས་པ་འཆང་གྱུར་ན། །ཤི་བའི་འོག་ཏུ་འཇིགས་པ་སྐྱེ། །ཞེས་པ་ནི། བདག་ནི་གསེར་དང་དངུལ་དང་དར་ཟབ་ལ་སོགས་པའི་རྒྱུ་ནོར་ལོངས་སྤྱོད་ཀྱི་རྙེད་པ་མང་བ་དང༌། གཞན་གྱིས་མཆོད་ཅིང་བཀུར་སྟི་བྱེད་པ་དང་བཅས་པས་བདག་ལ་སྦྱིན་པའི་བདག་པོ་དང་སློབ་མ་སོགས་གང་ཟག་མང་པོ་དགའ་བོ་ཞེས་དེ་འདྲ་བའི་སྙེམས་པའམ་ང་རྒྱལ་འཆང་བར་གྱུར་ན། དེ་ལ་བརྟེན་པའི་སྒོ་ནས་དཀོར་རྫས་མང་པོ་ལ་ལོངས་སྤྱོད་ཅིང་ལོག་པའི་མཚོ་བ་ཉིད་དུ་གྱུར་ན། ཤི་ཟིན་པའི་འོག་ཏུ་དམྱལ་བ་དང་ཡི་དྭགས་དང་དུད་འགྲོ་སོགས་ལ་སྐྱེས་བའི་འཇིགས་པ་ཆེན་པོ་སྐྱེ་བའི་ཉེན་ཁ་ཡོད་པར་གསུངས། 

དེ་བས་རྣམ་པར་རྨོངས་པའི་ཡིད། །གང་དང་གང་ལ་ཆགས་གྱུར་པ། །དེ་དང་དེ་བསྡོངས་སྟོང་འགྱུར་དུ། །སྡུག་བསྔལ་ཉིད་དུ་གྱུར་ཞིང་ལྡང༌། །ཞེས་པ་ནི། རྒྱུ་མཚན་དེ་ལྟ་བས་ན་བདག་དང་བདག་གིར་འཛིན་ཅིང་རྣམ་པར་རྨོངས་པའི་ཡིད་དམ་སེམས་ཁྱོད་ཉིད་དད་པས་ཕུལ་བའི་རྫས་དང་རྙེད་པ་དང་བཀུར་སྟི་སོགས་གང་དང་གང་ལ་ཆགས་ཤིང་ཞེན་པར་གྱུར་པ་དེ་དང་དེ་བསྡོངས་ཏེ་སྟོང་འགྱུར་གྱི་ཚུལ་དུ་ཞེས། ཚེ་འདི་ཉིད་ལ་རང་ལ་དངོས་སུ་ཐོབ་འོས་མེད་པའི་དད་པའི་རྫ་ས་དེའང་ལོག་པའི་འཚོ་བར་གྱུར་པས་ཆང་ཕོར་པ་གང་ལྟ་བུའམ་ཇ་ཕོར་པ་གང་ལྟ་བུ་གཅིག་ལ་འོས་མེད་ཀྱིས་ལོངས་སྤྱོད་པར་གྱུར་པ་དེ་ཉིད་བསྡོངས་པས་སྟོང་འགྱུར་དུ་སྟེ་སྐྱེ་བ་ཕྱི་མ་ལ་དམྱལ་བའི་ཁྲོ་ཆུ་ཁོལ་མ་ཕོར་བ་སྟོང་ཙམ་བཏུང་དགོས་པ་ལྟ་བུའི་སྡུག་བསྔལ་ཉིད་དུ་གྱུར་ཞིང་ལྡང་བའི་ཉེན་ཁ་དང་བཅས་པ་ཡིན་པར་གསུངས། 

དེ་བས་མཁས་པས་ཆགས་མི་བྱ། །ཆགས་པ་ལས་ནི་འཇིགས་པར་སྐྱེ། །འདི་དག་རང་བཞིན་འདོར་འགྱུར་བས། །བརྟན་པར་གྱིས་ཏེ་རབ་ཏུ་རྟོགས། །ཞེས་པ་ནི། རྒྱུ་མཚན་དེ་ལྟ་བས་ན་བླང་དོར་གྱི་གནད་ལ་མཁས་པའི་གང་ཟག་རྣམས་ཀྱིས་ནི་རྙེད་པ་དང་བཀུར་སྟི་སོགས་ལ་རྣམ་པ་ཀུན་ཏུ་ཆགས་པར་མི་བྱ་ལ། དེ་ལ་ཆགས་ཤིང་ཞེན་པ་ལ་བརྟེན་ནས་ཚེ་འདི་ལ་ཡང་འཇིགས་སྐྲག་དང་ཕྲད་པ། སྐྱེ་བ་ཕྱི་མ་ལ་ཡང་ངན་སོང་དུ་སྐྱེ་བ་ལ་སོགས་པའི་འཇིགས་པ་ཆེན་པོ་སྐྱེ་བར་འགྱུར་ཞིང་། དེས་ན་རྙེད་པ་དང་བཀུར་སྟི་འདི་དག་ནི་རང་གི་རང་བཞིན་གྱིས་ཡོངས་སུ་འདོར་བར་འགྱུར་བ་མི་རྟག་པའི་རང་བཞིན་ཡིན་པས་རྟག་པ་དང་བརྟན་པ་མེད་པ་སྙིང་པོ་མེད་པའི་ཚུལ་ལ་སེམས་བརྟན་པ་གནས་པར་གྱིས་ཏེ་རབ་ཏུ་རྟོགས་པར་གྱིས་ཤིག་ཅེས་གསུངས། 

རྙེད་པ་དག་ནི་མང་བྱུང་ཞིང་། །གྲགས་དང་སྙན་པ་བྱུང་གྱུར་ཀྱང་། །རྙེད་དང་གྲགས་པའི་ཚོགས་བཅས་ཏེ། །གང་དུ་འདོང་བའི་གཏོལ་མེད་དོ། །ཞེས་པ་ནི། ཚེ་འདི་ཉིད་ལ་གསེར་དང་དངུལ་དང་དར་ཟབ་ལ་སོགས་པའི་རྙེད་པ་དེ་དག་ནི་མང་པོ་བྱུང་ཞིང་ཕྱོགས་ཀུན་ཏུ་གྲགས་པ་དང་སྙན་པ་སྨྲ་བ་མང་པོ་བྱུང་པར་གྱུར་ཀྱང༌། མཐར་ཐུག་དེ་དག་མི་རྟག་པའི་ཆོས་ཉིད་ཡིན་པས་རྙེད་པ་དང་གྲགས་པའི་ཚོགས་དང་བཅས་ཏེ་ཕྱོགས་གང་དུ་དུས་ཚོད་གང་དུ་འདོང་བའི་སྟེ་ཕར་ཟད་ཅིང་མེད་པར་འགྱུར་བའི་གཏོལ་ཏེ་ངེས་པ་གཏན་ནས་མེད་དོ་གསུངས། 

བདག་ལ་སྨོད་པ་གཞན་ཡོད་ན། །བསྟོད་པས་བདག་དགར་ཅི་ཞིག་ཡོད། །བདག་ལ་བསྟོད་པ་གཞན་ཡོད་ན། །སྨད་པས་མི་དགའ་ཅི་ཞིག་ཡོད། །ཅེས་པ་ནི། བདག་ལ་གཞན་གྱིས་བསྟོད་པ་ལ་ཡང་ང་རྒྱལ་མི་བྱ་སྟེ། བདག་ལ་དགྲ་བོ་ལྟ་བུས་སྨོད་པར་བྱེད་པ་དམའ་འབེབས་གཏོང་མཁན་གཞན་དུ་མ་ཡོད་ན་གཉེན་ཉེ་སོགས་འགའ་ཞིག་གིས་ངོ་ནས་བསྟོད་པ་བརྗོད་པས་བདག་གིས་སེམས་ལ་དགའ་བ་སྐྱེ་བར་འགྱུར་བ་ཅི་ཞིག་ཡོད། དེ་བཞིན་དུ་དགྲ་སོགས་འགའ་ཞིག་གིས་སྨད་པས་ཀྱང་མི་དགའ་བ་ཅི་ཞིག་ཡོད་དེ། བདག་ལ་གཉེན་ཉེ་སོགས་རང་ཕྱོགས་འགའ་ཞིག་གིས་བསྟོད་པར་བྱེད་པ་གཞན་ཡོད་ན། དགྲ་བོའི་ཕྱོགས་འགའ་ཞིག་གིས་སྨད་པ་བྱེད་པས་མི་དགའ་བར་འགྱུར་བའང་ཅི་ཞིག་ཡོད་དེ། དེ་ལྟ་བུའི་བསྟོད་སྨད་གཉིས་པོ་མགོ་སྙོམས་ཀྱི་ཚུལ་གྱི་སྒོ་ནས་སྤང་དགོས་པ་ཡིན་པ་དང་། 

སེམས་ཅན་མོས་པ་སྣ་ཚོགས་པ། །རྒྱལ་བས་ཀྱང་ནི་མི་མགུ་ན། །བདག་འདྲ་ངན་པས་སྨོས་ཅི་དགོས། །དེ་བས་འཇིག་རྟེན་བསམ་པ་བཏང་། །ཞེས་པ་ནི། སེམས་ཅན་རྣམས་ནི་མོས་པ་རྣམ་པ་སྣ་ཚོགས་པའི་རང་བཞིན་ཡིན་པ་ལ། དེ་ཡང་རྒྱལ་བ་རྫོགས་པའི་སངས་རྒྱས་སྐྱོན་ཀུན་ཟད་ཡོན་ཏན་ཀུན་དང་ལྡན་པ་དེ་ཉིད་ཀྱིས་ཀྱང་གདུལ་བར་གྱུར་པ་དང་མ་གྱུར་པ། དཔེར་ན། ལྷས་བྱིན་དང་ལེགས་པའི་སྐར་མ་ལྟ་བུ་འགའ་ཞིག་མི་མགུ་བ་ལྟ་བུའི་གནས་ཚུལ་ཡོད་ན། བདག་ལྟ་བུ་སོ་སོ་སྐྱེ་བོ་སྐྱོན་ཀུན་ལྡན། ཡོན་ཏན་ཀུན་བྲལ་དེ་ལྟ་བུའི་གཤིས་ཀ་ངན་པ་དེ་ཉིད་ཀྱིས་ནི་སློབ་མ་སོགས་འབྲེལ་བ་ཅན་འགའ་ཞིག་མགུ་ལ། འགའ་ཞིག་མི་མགུ་བ་དེ་འདྲར་འགྱུར་བ་ནི་སྨོས་ཅི་ཞིག་དགོས། རྒྱུ་མཚན་དེ་ལྟ་བས་ན་འཇིག་རྟེན་གྱི་ཆོས་བརྒྱད་དེ་བསྟོད་པ་དང་སྨད་པ། བདེ་བ་དང༌སྡུག་བསྔལ། རྙེད་པ་ཐོབ་པ་དང་མ་ཐོབ་པ། སྙན་པ་དང་མི་སྙན་པ་དེ་རྣམས་ལ་མགོ་སྙོམས་ཀྱི་ཚུལ་གྱི་སྒོ་ནས་རེ་དོགས་ཀྱི་བསམ་པ་མཐའ་དག་བཏང་སྟེ་དབེན་པ་ལ་བརྟེན་པར་བྱ་གསུངས། 

སེམས་ཅན་རྙེད་པ་མེད་ལ་སྨོད། །རྙེད་པ་ཅན་ལ་མི་སྙན་བརྗོད། །རང་བཞིན་འགྲོགས་དཀའ་དེ་དག་གིས། །དགའ་བ་ཇི་ལྟར་སྐྱེ་བར་འགྱུར། །ཞེས་པ་ནི། སེམས་ཅན་རྣམས་ནི་གང་ཟག་ཡོན་ཏན་མེད་པ་ཅན་རྙེད་པ་མེད་པ་རྒྱུ་ནོར་ལོངས་སྤྱོད་མ་ཐོབ་པའི་རིགས་ལ་ནི་ཁ་ཐབས་དང་ནུས་པའམ་ཡོན་ཏན་མེད་ཅེས་པའི་སྒོ་ནས་སྨོད་ཅིང་དམའ་འབེབ་པར་བྱེད་ལ། ཡང་ཅུང་ཟད་ཡོན་ཏན་ཅན་རྙེད་པ་དང་བཀུར་སྟི་ཐོབ་པའམ་རྒྱུ་ནོར་ལོངས་སྤྱོད་མང་དུ་གསོག་པ་ཅན་ལྟ་བུ་ལ་ནི་སེར་སྣ་དང་དང་དངོས་འཛིན་ཆེ་བའམ་གཞན་ལ་སྦྱིན་དུ་མི་ཐོངས་པ་ལ་སོགས་པའི་སྒོ་ནས་མི་སྙན་པ་རྣམ་པ་སྣ་ཚོགས་པ་རྗོད་པར་བྱེད་ཅིང་། མདོར་ན་རྙེད་པ་ཡོད་ན་ཡང་མི་དགའ་བ། མེད་ན་ཡང་མི་ཕན་པ་ལྟ་བུ་རང་བཞིན་གྱི་འགྲོགས་དཀའ་བར་འགྱུར་བ་སོ་སོའི་སྐྱེ་བོ་དེ་དག་གིས་བདག་གི་སེམས་རྒྱུད་ལ་དགའ་བ་ཇི་ལྟར་ན་སྐྱེ་བར་འགྱུར་ཏེ་སྐྱེ་བ་མི་འགྱུར་བ་དེས་ན་དེ་དག་སྤང་བར་བྱ་འོས་གསུངས། 

གང་ཕྱིར་བྱིས་པ་རང་དོན་ནི། །མེད་པར་དགའ་བ་མི་འབྱུང་བས། །བྱིས་པ་འགའ་ཡང་བཤེས་མིན་ཞེས། །དེ་བཞིན་གཤེགས་པ་རྣམས་ཀྱིས་གསུངས། །ཞེས་པ་ནི། རྒྱུ་མཚན་གང་གི་ཕྱིར་ན་བྱིས་པ་སོ་སོའི་སྐྱེ་བོ་རྣམས་ཀྱི་རང་གི་རང་གཤིས་དེ་ནི་རང་རང་སོ་སོའི་དོན་དག་ཟས་གོས་ལ་སོགས་པ་ཕྲན་ཚེགས་ཡིད་ལ་གང་བསམ་པ་དེ་ནི་འགྲུབ་པ་མེད་པ་ཡིན་ན་དགའ་བ་ནམ་ཡང་སྐྱེ་བ་མི་འབྱུང་བས་ན། བྱིས་པ་སོ་སོའི་སྐྱེ་བོ་དེ་དག་ནི་རང་ལ་ཕན་འདོགས་པར་གྱུར་པའི་མཛའ་བཤེས་སུ་གྱུར་པ་དོན་ལ་འགའ་ཡང་མེད་ཅེས་བྱ་བ་དེ་བཞིན་གཤེགས་པ་རྫོགས་པའི་སངས་རྒྱས་རྣམས་ཀྱིས་གསུངས་ཞེས་གསུངས།བཞི་པ་སྤངས་ནས་དབེན་པའི་ཡོན་ཏན་བསྟེན་པའི་ཚུལ་ནི། 

ནགས་ན་རི་དྭགས་བྱ་རྣམས་དང༌། །ཤིང་རྣམས་མི་སྙན་རྗོད་མི་བྱེད། །འགྲོགས་ན་བདེ་བ་དེ་དག་དང་། །ནམ་ཞིག་ལྷན་ཅིག་བདག་གནས་འགྱུར། །ཞེས་པ་ནི། རང་ཉིད་ཕྱི་སྣོད་སོགས་ཀྱི་འཇིག་རྟེན་དང་། ནང་སེམས་ཅན་གྱི་འཇིག་རྟེན་དེ་དག་སྤངས་ནས་དབེན་པའི་གནས་སུ་ནགས་གསེབ་ལྟ་བུ་ལ་གནས་བཅས་ཏེ་གསང་སྟེ་བསྡད་པ་ཡིན་ན། དེ་དག་གྲོགས་ཀྱི་དབང་དུ་བྱས་ན་རི་དྭགས་གནའ་བ་དང་། ཤྭ་བ། རྒོ་བ་ལྟ་བུ་དང༌། བྱ་རིགས་རྣམ་པ་སྣ་ཚོགས་པ་དེ་རྣམས་དང་ཤིང་ཤ་བ་དང་ཤུག་པ་སོགས་རྣམ་པ་སྣ་ཚོགས་དེ་རྣམས་ཀྱིས་རང་གི་རྣ་བ་ལ་མི་སྙན་པའི་ཚིག་དམའ་འབེབས་པ་སོགས་དེ་འདྲ་ཡང་རྗོད་པར་མི་བྱེད་ཅིང་། འགྲོགས་ན་སྟེ་མཉམ་དུ་སྡོད་ན་ཤིན་ཏུ་བདེ་བ་དང་མཐུན་པར་གྱུར་པ་རི་དྭགས་དང་ཤིང་དེ་དག་རྣམས་དང་དུས་ནམ་ཞིག་ན་བདག་ལྷན་ཅིག་ཏུ་དབེན་པའི་གནས་སུ་གནས་པར་འགྱུར་ན་བསམས་ནས་སྔ་མོ་ནས་ཡིད་ལ་དོན་དུ་གཉེར་ཏེ་སྨོན་པར་བྱ་གསུངས། 

ཕུག་གམ་ལྷ་ཁང་སྟོང་པའམ། །ལྗོན་ཤིང་དྲུང་དུ་གནས་བཅས་ཏེ། །ནམ་ཞིག་རྒྱབ་ཏུ་མི་བལྟ་ཞིང་། །ཆགས་པ་མེད་པར་འགྱུར་ཞིག་གུ། །ཞེས་པ་ནི། དེ་ལྟར་དབེན་པའི་གནས་དེར་སའི་ཕུག་གམ་བྲག་དང་རྡོ་ལ་སོགས་པའི་ཕུག་པའམ་ལྷ་ཁང་ངམ་ཁང་ཁྱིམ་སྟོང་པ་ལྟ་བུའི་གནས་སུའམ། ཡང་ན་ལྗོན་ཤིང་གི་དྲུང་དུ་སྡོད་གནས་བཅས་ཏེ་དུས་ནམ་ཞིག་ན་རྒྱབ་ཏུ་ནང་སེམས་ཅན་དང་། ཕྱི་རྙེད་སོགས་ཀུན་ལ་ཡང་མི་ལྟ་ཞིང་ཆགས་པ་མེད་པ་དེ་ལྟ་བུར་གནས་པར་འགྱུར་བའི་དུས་ཤིག་ནམ་ཡོང་ན་བསམ་ནས་ད་ལྟ་ནས་ཡིད་སྨོན་བྱ་གསུངས། 

ས་ཕྱོགས་བདག་གིར་བཟུང་མེད་པ། །རང་བཞིན་གྱིས་ནི་ཡངས་རྣམས་སུ། །རང་དབང་སྤྱོད་ཅིང་ཆགས་མེད་པར། །ནམ་ཞིག་བདག་ནི་གནས་པར་འགྱུར། །ཞེས་པ་ནི། དེ་ལྟ་བུའི་དབེན་པའི་གནས་དེ་ལ་ས་ཕྱོགས་དེ་ཡང་སུས་ཀྱང་བདག་གིར་བཟུང་བ་མེད་པ་རང་བཞིན་གྱིས་སྒོ་ནས་ཤིན་ཏུ་ཡངས་ཤིང་རྒྱ་ཆེ་བའི་གནས་དེ་རྣམས་སུ་རང་ཉིད་ཀྱི་རང་དབང་འགྲོ་འདུག་ཉལ་འཆག་སོགས་གང་མོས་ཀྱི་སྒོ་ནས་སྤྱོད་ཅིང༌། གལ་ཏེ་གཞན་ལས་གཞན་དུ་སྤོས་ཏེ་སོང་བ་ཡིན་ནའང་གནས་དེ་ཉིད་ལ་བདག་གིར་འཛིན་པའམ་ཆགས་པ་མེད་པ་ལྟ་བུར་ནམ་ཞིག་བདག་ནི་གནས་ནུས་པར་འགྱུར་ན་སྙམ་དུ་ཡང་ཡིད་སྨོན་བྱ། 

ལྷུང་བཟེད་ལ་སོགས་ཉི་ཚེ་དང་། །ཀུན་ལ་མི་མཁོའི་གོས་འཆང་ཞིང་། །ལུས་འདི་སྦ་བར་མ་བྱས་ཀྱང་། །འཇིགས་མེད་གནས་པར་ནམ་ཞིག་འགྱུར། །ཞེས་པ་ནི། དེ་ལྟ་བུའི་དབེན་པའི་གནས་སུ་སྡོད་པའི་དུས་ཚོད་བྱུང་ན་དེང་དུས་ཉེར་མཁོ་ཅ་ལག་ལྷུང་བཟེད་ཀྱང་ས་ལས་བྱས་པ་ཕོར་པ་སོགས་ས་དང་རྡོ་ལས་བྱས་པ་ཉི་ཚེ་བའི་རང་བཞིན་ངན་ངོན་ཙམ་དང༌། དེ་བཞིན་དུ་དགྲ་བོའམ་རྐུན་མ་ལྟ་བུ་མི་གཞན་ཀུན་ལ་ཡང་མི་མཁོ་བའི་གོས་ཕྱག་དར་ཁྲོད་པའམ་ཧྲག་ཧྲུག་གི་རྣམ་པ་ངན་ངོན་ཙམ་འཆང་ཞིང་། ལུས་འདི་ཉིད་གཞན་དགྲའམ་རྐུན་མ་སོགས་ལ་སྦ་བའམ་སྲུང་བར་མ་བྱེད་ཀྱང་གཞན་གྱིས་གསོད་པར་རམ་འཕྲོག་པའི་དོགས་པ་དང་འཇིགས་པ་གང་ཡང་མེད་པའི་སྒོ་ནས་རང་དབང་གི་སྒོ་ནས་གནས་པར་འགྱུར་བ་དུས་ནམ་ཞིག་ན་ཡོང་སྙམ་དུ་དེ་ལྟར་སྨོན། 

དུར་ཁྲོད་སོང་ནས་གཞན་དག་གི །རུས་གོང་དག་དང་བདག་གི་ལུས། །འཇིག་པའི་ཆོས་ཅན་དག་ཏུ་ནི། །ནམ་ཞིག་མགོ་སྙོམས་བྱེད་པར་འགྱུར། །ཞེས་པ་ནི། གནས་སྐབས་དེར་སྐབས་འགའ་རེ་མི་རོ་བོར་བའི་དུར་ཁྲོད་ཀྱི་གནས་དག་ཏུ་སོང་ནས་གཞན་མི་དག་སྔར་ནས་གཞན་མི་དག་སྔར་ནས་ཤི་བར་གྱུར་པའི་རུས་པའི་གོང་བུ་ཕྱོགས་དང་ཕྱོགས་མཚམས་རྣམས་སུ་ཐོར་བ་དང༌། སྐྲ་དང་གཞན་རོ་གོས་སོགས་མཐོང་བར་གྱུར་པ་དང༌། བདག་རང་གི་ད་ལྟར་གསོན་པོར་གནས་པའི་ལུས་འདི་གཉིས་པོ་འཇིག་ཅིང་མི་རྟག་པའི་ཆོས་ཅན་ཉིད་དུ་འགྱུར་བ་ཡིན་པ་དག་ཏུ་ནི་ནམ་ཞིག་ན་མགོ་སྙོམས་པ་བྱེད་པར་འགྱུར་བ་སྟེ་བདག་གི་ལུས་འདི་ཉིད་ཀྱང་སྔར་ནས་ཤི་ཟིན་རུས་པའི་གོང་བུ་ཐོར་བར་གྱུར་པ་དེ་རྣམས་དང་མཉམ་པ་ཡིན་པ།དེ་རྣམས་ཐམས་ཅད་ཀྱང་སྔོན་མ་བདག་གི་ལུས་ཇི་ལྟ་བ་བཞིན་དུ་གསོན་པོར་སྡོད་ཅིང་ཟས་གོས་ཀྱིས་བསྐྱངས་པར་བྱས་པ་དག་གི་སྒོ་ནས་དེ་གཉིས་འདྲ་བའམ་མགོ་སྙོམས་པར་བྱེད་པའི་སྒོ་ནས་སེམས་ལ་འཁོར་བ་ལ་སྐྱོ་བའམ་མི་རྟག་ངེས་འབྱུང་སྐྱེ་བར་བྱེད་པའི་རྒྱུ་ཉིད་དུ་ནམ་ཞིག་ན་འགྱུར་ཞེས་བྱ་བར་སྨོན། 

བདག་གི་ལུས་ནི་འདི་ཉིད་ཀྱང་། །གང་གི་དྲི་ཡིས་ཝ་དག་ཀྱང་། །དྲུང་དུ་ཉེར་འགྲོ་མི་འགྱུར་བ། །དེ་ལྟ་བུ་ནི་འགྱུར་བ་འོང་། །ཞེས་པ་ནི། བདག་གི་ལུས་ད་ལྟ་གསོན་པོར་ཤ་ཁྲག་གི་རྣམ་པ་ཅན་དྲོད་དང་དབུགས་སོགས་རྒྱུ་བའི་རང་བཞིན་ཅན་གྱི་ལུས་ནི་འདི་ཉིད་ཀྱང་ནམ་ཞིག་ན་ཤི་ནས་རོ་རུལ་ནས་གཉག་ནས་རོ་གང་གི་དྲི་ངན་པ་ཡིས་ཤ་ལ་དགའ་བའི་ཝ་དང་ཅེ་སྤྱང་དག་ཀྱང་རོའི་དྲུང་དུ་ཉེ་བར་འགྲོ་མི་ནུས་པའམ་འགྲོ་བར་མི་འགྱུར་བ་དེ་ལྟ་བུ་ཉིད་དུ་ནི་ངེས་པར་དུ་འགྱུར་བ་འོང་ངོ་སྙམ་དུ་ལུས་ལ་གཅེས་འཛིན་གྱི་བློ་དོར་ནས་བསམ་པར་བྱ། 

ལུས་འདི་གཅིག་པུ་བྱུང་པ་ཡང་། །ལྷན་ཅིག་སྐྱེས་པའི་ཤ་རུས་དག །ཞིག་སྟེ་སོ་སོར་འགྱེས་འགྱུར་ན། །མཛའ་བ་གཞན་དག་ཅི་ཞིག་སྨོས། །ཞེས་པ་ནི། རང་གི་ལུས་འདི་ཐོག་མར་མའི་མངལ་ནས་སྐྱེས་པའི་ཚེ་ན་གཅིག་པུར་བྱུང་བར་གྱུར་པའི་སྐབས་ན་ཡང་ལྷན་ཅིག་ཏུ་སྐྱེས་པའི་ཕྱིའི་པགས་པས་བསྟུམས་པའི་ནང་གི་ཤ་དང་རུས་པ་ཁྲག་དང་རྒྱུ་ལྟོ་ལ་སོགས་པ་དེ་དག་ཐམས་ཅད་མེད་པའམ། ཤི་བའི་ཚེ་ན་དེ་རྣམས་ཞིག་སྟེ་སོ་སོ་སོ་སོར་ཐོར་ཏེ་འཇིག་པར་འགྱུར་བའི་ཆོས་ཅན་དེ་འདྲ་ཡིན་ན། མཛའ་བ་གཉེན་ཉེ་དུའི་མཐུན་གྲོགས་སོགས་གཞན་རྣམས་ཞིག་ནས་སོ་སོར་བྱེ་བར་འགྱུར་བའམ་ཁ་འབྲལ་བར་འགྱུར་བ་ཡིན་པ་ནི་ལྟ་སྨོས་ཀྱང་ཅི་ཞིག་དགོས་སྙམ་དུ་སེམས། 

སྐྱེ་ན་གཅིག་པུ་སྐྱེ་འགྱུར་ཞིང་། །འཆི་ནའང་དེ་ཉིད་གཅིག་འཆི་སྟེ། །སྡུག་བསྔལ་སྐལ་གཞན་མི་ལེན་ན། །གེགས་བྱེད་མཛའ་བས་ཅི་ཞིག་བྱ། །ཞེས་པ་ནི། རང་ཉིད་སྐྱེ་བའི་ཚེ་ན་ནི་གྲོགས་གཞན་མེད་པར་མའི་མངལ་ནས་གཅིག་པུར་སྐྱེ་བར་འགྱུར་ཞིང་། འཆི་བའི་ཚེ་ན་ཡང་འཆི་བའི་རོགས་པ་གྲོགས་གཞན་ཁྲིད་རྒྱུ་མེད་པར་དེ་ཉིད་གཅིག་པུར་འཆི་དགོས་པའི་རང་བཞིན་ཡིན་ཏེ། མདོར་ན་སྐྱེ་བ་དང་རྒ་བ། ན་བ་དང་འཆི་བ། ཚ་བ་དང་གྲང་བ་བཀྲེས་སྐོམ་ལ་སོགས་པས་ཚེ་འདི་དང་སྐྱེ་བ་ཕྱི་མའི་ལུས་དང་སེམས་ལ་ཡོད་པའི་སྡུག་བསྔལ་གང་ཇི་སྙེད་ཅིག་ཡོད་པ་དེ་རྣམས་ཀྱི་བགོ་སྐལ་འདྲ་གཞན་གང་ཞིག་ཀྱང་ལེན་མཁན་དང་བགོ་མཁན་དེ་འདྲ་མེད་པའམ་མི་ལེན་པར་གྱུར་པ་ཡིན་ན། རང་ཉིད་དམ་པའི་ཆོས་ཐོས་པ་དང་བསམ་པ་སྒོམ་པའམ། དེ་བཞིན་དུ་སྦྱིན་སོགས་ཕར་ཕྱིན་དྲུག་གི་སྤྱོད་པ་སྒྲུབ་པར་བྱེད་པ་ལ་གེགས་བྱེད་མཁན་ཁོ་ན་ཉིད་དུ་གྱུར་པའི་གེགས་བྱེད་ཀྱི་མཛའ་བ་སྟེ་གཉེན་ཉེ་མཐུན་གྲོགས་སོགས་དེ་རྣམས་ཀྱིས་ཅི་ཞིག་བྱ་སྟེ་དེ་རྣམས་བློས་གཏང་བར་བྱ་འོས་ཞེས་པའོ། །

ལམ་དག་ཏུ་ནི་ཞུགས་པ་རྣམས། །ཇི་ལྟར་གནས་ནི་འཛིན་བྱེད་ལྟར། །དེ་བཞིན་སྲིད་པའི་ལམ་ཞུགས་པའང་། །སྐྱེ་བའི་གནས་ནི་ཡོངས་སུ་འཛིན། །ཞེས་པ་ནི། དཔེར་ན་ཐག་རིང་གི་མགྲོན་པོ་དེ་དག་འགྲུལ་ལམ་དག་ཏུ་ནི་ཞུགས་པ་དེ་རྣམས་ཇི་ལྟར་ན་ཚོང་འདུས་ལྟ་བུའི་གནས་ནི་འཛིན་ཏེ། ལྷན་ཅིག་ཏུ་གནས་སྐབས་གནས་ནས་སླར་ཡང་དུས་སྐབས་སོ་སོ་ལ་སོ་སོར་ཁ་བྲལ་ནས་སོ་སོའི་རང་གནས་སུ་འགྲོ་བར་བྱེད་པ་དེ་ལྟར་རམ། དེ་བཞིན་དུ་སྲིད་པ་འཁོར་བའི་མཐོ་རིས་དང་ངན་སོང་གི་ལམ་དག་ཏུ་ཞུགས་པར་གྱུར་པའི་སེམས་ཅན་དེ་རྣམས་ཀྱང་སྐབས་འགའ་རེ་ལ་སྐྱེ་བའི་གནས་ནི་མའི་མངལ་གཅིག་ལྟ་བུའི་སྤྱན་མིང་སྲིང་གི་རྣམ་པར་ཡོངས་སུ་འཛིན་ཅིང་གཉེན་བཤེས་སུ་གྱུར་པ་དེ་དག་ཀྱང་ནམ་ཞིག་ན་འཆི་བའི་སྐབས་ན་སོ་སོ་སོ་སོར་ཁ་བྲལ་ནས་མཐོ་རིས་དང་ངན་སོང་གི་གནས་སུ་འགྲོ་དགོས་པར་གྱུར་པ་ཡིན་པས་དེ་རྣམས་ལ་ཆགས་པ་དང་ཞེན་པ་བྱ་མི་འོས་ཞེས་པའོ། །

འཇིག་རྟེན་ཀུན་ནས་གདུངས་བཞིན་དུ། །ཇི་སྲིད་སྐྱེས་བུ་བཞི་ཡིས་ནི། །དེ་ལུས་དེ་ནི་མ་བཏེགས་པ། །དེ་སྲིད་དུ་ནི་ནགས་སུ་སོངས། །ཞེས་པ་ནི། རང་ཉིད་འཆི་བའི་དུས་ཀྱི་ཚེ་ན་འཇིག་རྟེན་གྱི་གཉེན་ཉེ་ནང་མི་མཐུན་གྲོགས་སོགས་དེ་དག་ཐམས་ཅད་སྡུག་བསྔལ་གྱིས་སེམས་ཀུན་ནས་གདུངས་ཏེ། མིག་ནས་མཆི་མ་བཏོན་པ་དང་། ཁ་ནས་ངུ་ཞིང་ཆོ་ངེ་འདོན་པ་ལ་སོགས་པའི་གནས་ཚུལ་དང་བཅས་བཞིན་དུ། དུས་ཇི་སྲིད་དུ་སྐྱེས་བུ་གང་ཟག་བཞི་ཡིས་ནི་རོ་དེ་ཉིད་ཤི་བའི་མལ་དམའ་ས་ནས་ཡར་བཏེགས་ཏེ་དུར་ཁྲོད་ཀྱི་ནང་དུ་བསྐྱལ་ཏེ་ཁུར་དགོས་པའི་དུས་སྐབས་དེ་འདྲ་ཞིག་མ་བྱུང་གི་བར་དེ་སྲིད་དུ་ནི་རང་ཉིད་ད་ལྟ་གསོན་པོར་དངོས་སུ་རྐང་པ་ས་ལ་བཙུགས་ནས་འགྲོ་ནུས་པའི་དུས་ཚོད་ལ་ནགས་ཚལ་གྱི་ནང་དུ་དབེན་པའི་རིའི་གནས་སུ་སོངས་ཤིག །

བཤེས་མེད་འཁོན་པའང་མེད་བྱས་ནས། །ལུས་འདི་གཅིག་པུ་དབེན་གནས་ཏེ། །སྔར་ནས་ཤི་དང་འདྲར་བརྩིས་ན། །ཤི་ནའང་མྱ་ངན་བྱེད་པ་མེད། །ཅེས་པ་ནི། དེ་ལྟ་བུའི་དབེན་རི་ལ་བསྡད་ན་དེང་དུས་བཤེས་མེད་འཁོན་པའང་མེད་ཅེས་བྱ་བ་ཕར་ལྟོས་དཔོན། ཚུར་ལྟོས་གཡོག །དེ་བཞིན་དུ་ཕན་ཐོགས་དགོས་པའི་ཆགས་ཡུལ་གྱི་བཤེས་ཞེས་བྱ་བ་དེ་འདྲ་ཡང་མེད། གནོད་པ་བྱ་དགོས་པའི་གནོད་ཡུལ་གྱི་དགྲ་བོ་ཞེས་བྱ་བའམ་འཁོན་པ་དེ་འདྲ་ཡང་མེད་ཅིང་ཆགས་སྡང་གཉིས་ཀའི་གནས་དང་བྲལ་བར་བྱས་ནས་རང་ཉིད་ཀྱི་ལུས་འདི་ཉིད་གཅིག་པུ་དབེན་པའི་རི་ཁྲོད་དུ་གནས་ཏེ། གཞན་ཡུལ་མི་ཉེ་འབྲེལ་དེ་རྣམས་ཀྱིས་སྔ་མོ་ནས་ཤི་ཟིན་པ་དང་འདྲ་བར་བརྩིས་པའི་གནས་དེ་འདྲ་ཞིག་བྱུང་ན། དེའི་གནས་སྐབས་ན་རང་ཉིད་ཚེ་ཟད་དེ་ཤི་བ་ཡིན་ན་ཡང་དྲུང་ན་འཁོད་པ་དག་གིས་མྱ་ངན་ནམ་སྡུག་བསྔལ་དང་ཆོ་ངེ་འདོན་པ་སོགས་བྱས་པ་དེའང་མེད་པར་འགྱུར་བས་ཤིན་ཏུ་ཡོན་ཏན་གྱི་གནས་སུ་གྱུར་པ་ཡིན་གསུངས། དེ་ཡང་མདོ་སྡེ་ལས། “ཚངས་སྤྱོད་ལེགས་པར་སྤྱད་པ་དང༌། །ལས་ནི་ལེགས་པར་གོམས་པ་ཡིས། །འཆི་བའི་ཚེ་ན་མྱ་ངན་མེད། །འབར་བའི་ཁྱིམ་ནས་ཐར་པ་བཞིན། །ཞེས་གསུངས་པ་ལྟར། 

དྲུང་ན་འཁོད་པ་སུ་དག་ཀྱང། །མྱ་ངན་གནོད་པ་བྱེད་མེད་པས། །འདི་ཡིས་སངས་རྒྱས་རྗེས་དྲན་སོགས། །སུས་ཀྱང་གཡེང་བར་འགྱུར་བ་མེད། །ཅེས་པ་ནི། དབེན་པར་གནས་པ་དེ་ཉིད་ཀྱི་དྲུང་ན་འཁོད་པའི་བྱ་དང་རི་དྭགས་དང་ལྗོན་ཤིང་ལྟ་བུ་སུ་དག་ཀྱང་རང་ཉིད་འཆི་བའི་གནས་སྐབས་ན་མྱ་ངན་དང་ངུ་འབོད་དང༌། གཞན་གནོད་པའམ་བར་ཆད་བྱེད་པ་མེད་པ་ཡིན་པས་འདི་ཡིས་འཆི་བའི་གནས་སྐབས་དང་དེའི་སྔོན་རྣམས་སུ་སངས་རྒྱས་རྗེས་སུ་དྲན་པ་དང༌། དམ་པའི་ཆོས་རྗེས་སུ་དྲན་པ།དགེ་འདུན་རྗེས་སུ་དྲན་པ། གཏོང་བ་རྗེས་སུ་དྲན་པ། ཚུལ་ཁྲིམས་རྗེས་སུ་དྲན་པ། ལྷ་རྗེས་སུ་དྲན་པ་སྟེ་རྗེས་དྲན་དྲུག་སོགས་སུས་ཀྱང་གཡེང་བར་འགྱུར་བའམ་བར་དུ་གཅོད་པ་མེད་པ་ཡིན་གསུངས།

དེ་བས་ཤིན་ཏུ་མདངས་དགའ་བའི། །ནགས་ཚལ་ཚེགས་ཆུང་བདེ་སྐྱིད་ཅིང་། །གཡེང་བ་ཐམས་ཅད་ཞི་བྱེད་པར། །བདག་ཉིད་གཅིག་པུ་གནས་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་ཤིན་ཏུ་གཟི་མདངས་དང་ཉམས་དགའ་བར་གྱུར་པའི་དབེན་པའི་ནགས་ཁྲོད་ཀྱི་ཚལ་དུ་འཚོ་བ་སྤྱོད་པ་ལ་དཀའ་ཚེགས་ཆུང་ཞིང་ལུས་སེམས་ལ་བདེ་ཞིང་སྐྱིད་པ། སྒོ་གསུམ་གྱི་གཡེང་བ་ཐམས་ཅད་ཞི་བར་བྱེད་པ་དེ་ལྟ་བུའི་གནས་དེ་ཉིད་ལ་བདག་ཉིད་གཅིག་པུ་གནས་པར་བྱ་གསུངས། 

བསམ་པ་གཞན་ནི་ཀུན་བཏང་སྟེ། །བདག་ལ་སེམས་པ་གཅིག་པུ་ཡིས། །སེམས་ནི་མཉམ་པར་གཞག་ཕྱིར་དང་། །དུལ་བར་བྱ་ཕྱིར་བརྩོན་པར་བྱ། །ཞེས་པ་ནི། འཇིག་རྟེན་གྱི་ཆོས་བརྒྱད་ལྟ་བུའི་བསམ་པ་གཞན་ནི་ཀུན་མ་ལུས་པ་བཏང་སྟེ་བདག་གིས་སེམས་འདུལ་བར་བྱེད་པའི་ཐབས་ལ་སེམས་པར་བྱེད་པ་གཅིག་པུ་ཡིས་སེམས་ནི་དགེ་བའི་དམིགས་པ་དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་སོགས་དང༌། བྱམས་པ་སྒོམ་པ། སྙིང་རྗེ་སྒོམ་པ། བྱང་ཆུབ་ཀྱི་སེམས་སྒོམ་པ་སོགས་ལ་མཉམ་པར་བཞག་ཅིང་རྣམ་པར་རྟོག་པ་ཉེ་བ་ཞི་བར་གནས་པའི་ཕྱིར་དང༌། ལྷག་མཐོང་གིས་གདུལ་བར་བྱ་བའི་ཕྱིར་དུ་བརྩོན་པར་བྱ་གསུངས།

རྣམ་རྟོག་དོར་བའི་ཚུལ། གཉིས་པ་རྣམ་རྟོག་དོར་བ་ལ་རྣམ་པ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། །དང་པོ་ནི། འཇིག་རྟེན་འདི་དང་ཕ་རོལ་ཏུའང་། །འདོད་པ་རྣམས་ནི་ཕུང་ཁྲོལ་བསྐྱེད། །འདིར་ནི་གསོད་དང་འཆིང་དང་གཅོད། །ཕ་རོལ་ཏུ་ནི་དམྱལ་སོགས་སྒྲུབ། །ཅེས་པ་ནི། འཇིག་རྟེན་སྐྱེ་བ་ཚེ་འདི་དང་ཕྱི་མ་ཕ་རོལ་ཏུ་ཡང་འདོད་པ་སྟེ་ནང་བུད་མེད་ལ་ཆགས་པ་དང༌། ཕྱི་རྙེད་སོགས་ཀྱི་འཇིག་རྟེན་ལ་ཆགས་པར་གྱུར་པ་དེ་རྣམས་ཐམས་ཅད་ནི་ཕུང་ཁྲོལ་ཏེ་འཇིགས་པའམ་སྡུག་བསྔལ་ཐམས་ཅད་སྐྱེད་པར་བྱེད་པ་སྟེ། ཚེ་འདི་ཉིད་ལ་ནི་གཞན་དགྲ་བོའི་གཡུལ་དུ་འཇུག་ཅིང་དེས་གསོད་པ་དང་རྒྱལ་པོས་བཙོན་རར་ལྕགས་སྒྲོག་ཐག་སྒྲོག་གིས་འཆིང་བ་དང་ཡན་ལག་གཅོད་པ་དང༌། དེ་བཞིན་དུ་འཇིག་རྟེན་སྐྱེ་བ་ཕྱི་མ་ཕ་རོལ་ཏུ་ནི་སྡིག་པ་མི་དགེ་བའི་ལས་ཀྱིས་དམྱལ་བ་དང་ཡི་དྭགས་དུད་འགྲོ་ལ་སོགས་པའི་འཇིགས་པའམ་སྡུག་བསྔལ་དྲག་པོ་སྒྲུབ་པར་བྱེད་པ་ཡིན་གསུངས།

གཉིས་པ་རྒྱས་པར་བཤད་པ་ལ་གསུམ། ནང་བུད་མེད་ལ་སྲེད་པ་སྤང་བར་བྱ་བ།ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤང་བར་བྱ་བ། དབེན་པའི་ཡོན་ཏན་དྲན་པའོ། ། དང་པོ་ལ་གསུམ་སྟེ། རྒྱུ་སྒྲུབ་དཀའ་བར་བསམ་པ། ངོ་བོ་མི་གཙང་བ་ཡིན་པར་བསམ་པ། འབྲས་བུ་གནོད་པ་མང་བར་བསམ་པའོ། །དེ་ལས་དང་པོ་ནི། ཕོ་ཉ་ཕོ་ཉ་མོ་ཡིས་སྔོན། །གང་ཕྱིར་དུ་མར་གསོལ་བཏབ་ཅིང་། །སྡིག་པ་རྣམས་སམ་གྲགས་མིན་ལའང་། །གང་གི་དོན་དུ་མ་འཛེམས་པར། །ཞེས་པ་ནི། སྤྱིར་སྐྱེས་པས་བུད་མེད་ལ་ལྷག་པར་ཆགས་པ་དང་། བུད་མེད་ཀྱིས་སྐྱེས་པ་ལ་ལྷག་པར་ཆགས་པ་སྟེ་ཕན་ཚུན་ཆགས་ཤིང་ཞེན་པར་གྱུར་པ་ནི་འཁོར་བའི་འཇིགས་པའམ་སྡུག་བསྔལ་གྱི་རྒྱུ་ཡིན་པས་གཉིས་ཀ་ཉེས་པ་དང་བཅས་པ་ཡིན་པར་མཚུངས་ཀྱང་། སྐབས་འདིར་སྐྱེས་པས་བུད་མེད་ལ་ཆགས་པའི་ཉེས་དམིགས་ཀྱི་ལྡོག་པ་ནས་དེ་ལ་ཆགས་པ་དང་བྲལ་དགོས་པའི་ཚུལ་བསྟན་པ་ལ། དེ་ཡང་དོན་དུ་གཉིས་ཀ་ལ་ཕན་ཚུན་གོ་བའམ་ཆགས་པ་སྤང་དགོས་པར་མཚུངས་པ་ཡིན་པས། འདི་ལྟར་ཆགས་ཡུལ་དང་ཐུག་ཕྲད་ཀྱི་སྔོན་དུ་ཕོ་ཉ་དང་ཕོ་ཉ་མོ་ཡིས་མངགས་པའམ་བྲན་ཕོ་དང་བྲན་གཡོག་མོ་ལྟ་བུར་སྔོན་ཆགས་ཡུལ་གང་དང་ཕྲད་པར་བྱ་བའི་ཕྱིར་དུ་ལན་གྲངས་དུ་མའི་བར་དུ་འཕྲིན་ཕར་བཀུར་ཞིང་ཚུར་ཉན་པ་ལྟ་བུས་གསོལ་བ་བཏབ་ཅིང་། ཡང་ཚེ་ཕྱི་མ་ལ་གནོད་པའི་འདོད་པས་ལོག་པར་གཡེམ་པའི་སྡིག་པ་ལ་སོགས་པ་དེ་རྣམས་སམ་ཚེ་འདིར་འཇིག་རྟེན་གྱི་གྲགས་པ་མ་ཡིན་པ་དེ་དག་ལའང་ཆགས་ཡུལ་གང་གི་དོན་དུ་ཅུང་ཟད་ཙམ་ཞིག་མ་འཛེམས་པར། 

འཇིགས་པ་ལ་ཡང་བདག་ཞུགས་ཤིང་། །རྫས་ཀྱང་ཟད་པར་བྱས་གྱུར་ཏེ། །གང་ལ་ཡོངས་སུ་འཁྱུད་པས་ན། །མཆོག་ཏུ་དགའ་འགྱུར་ཏེ་དག་ཉིད། །ཅེས་པ་ནི། ཚེ་འདི་དང་སྐྱེ་བ་ཕྱི་མའི་འཇིགས་པ་དང་སྡུག་བསྔལ་དེ་དག་ཐམས་ཅད་ལ་ཡང་འཛེམས་མེད་ཀྱི་སྒོ་ནས་བདག་རང་ཉིད་ཞུགས་ཤིང༌། དེ་དག་གིས་རྒྱན་གོས་སོགས་ཀྱི་ཆེད་དུ་རང་ལ་ཡོད་པའི་དངོས་རྫས་དེ་དག་རྣམས་ཀྱང་རིམ་པས་ཡོངས་སུ་ཟད་པར་བྱས་གྱུར་ཏེ། ཆགས་ཡུལ་གྱི་ལུས་གང་ལ་ཡོངས་སུ་འཁྱུད་ཅིང་བཞོན་པར་བྱེད་པས་ན་འདོད་པའི་དོན་སྒྲུབ་སོགས་སྙམ་པ་ལྟ་བུ་མཆོག་ཏུ་དགའ་བ་སྐྱེ་བར་འགྱུར་བའི་ཆགས་ཡུལ་གྱི་ལུས་དེ་དག་ཉིད་ནི་དོན་ལ། 

ཀེང་རུས་ཉིད་ཡིན་གཞན་མིན་ན། །རང་དབང་དང་ནི་བདག་མིན་ལ། །རབ་ཏུའདོད་ཅིང་ཡོངས་ཞེན་ནས། །ཅི་ཕྱིར་མྱ་ངན་འདས་མི་འགྲོ། །ཞེས་པ་ནི། དུར་ཁྲོད་ཀྱི་རུས་ལྷུ་དུམ་བུ་སུམ་བརྒྱ་དྲུག་ཅུ་པོ་དེ་དག་ཐམས་ཅད་ཚུར་མཉམ་དུ་རུག་སྟེ་བསྒྲིལ་བར་བྱས་པའི་ཀེང་རུས་ཀྱི་རང་བཞིན་ཙམ་ཡིན་གྱི། གཞན་འདོད་བྱ་ཡིད་འོང་གི་དངོས་པོ་ནི་གང་ཡང་ཡོད་པ་མ་ཡིན་ན། རང་ལ་དངོས་སུ་དབང་བའི་ཆུང་མ་དང་ནི་བདག་ལ་དབང་བ་མ་ཡིན་པར་གཞན་གྱིས་བདག་གིར་བཟུང་བའི་བུད་མེད་ལྟ་བུ་ལ་ཡང་རབ་ཏུ་འདོད་ཅིང་ཡོངས་སུ་ཞེན་པ་དེ་དག་སྤངས་ནས། ཚུལ་ཁྲིམས་ཀྱི་རྟེན་ལ་ཞི་གནས་རབ་ཏུ་ལྡན་པའི་ལྷག་མཐོང་གིས་ཉོན་མོངས་པ་རྣམ་པར་འཇོམས་པར་བྱེད་དེ་རྒྱུ་མཚན་ཅིའི་ཕྱིར་ན་ཐར་པ་མྱ་ངན་ལས་འདས་པའི་ལམ་དུ་མི་འགྲོ་སྟེ་འགྲོ་བར་བྱ་འོས་ཞེས་པའོ། །

གཉིས་པ་ངོ་བོ་མི་གཙང་བ་ཡིན་པ་བསམ་པའི་ཚུལ་ནི། གང་ཞིག་དང་པོ་འབད་དེ་བཏེགས། །དྲངས་ཀྱང་ངོ་ཚས་འོག་ཏུ་བལྟ། །སྔོན་ནི་མཐོང་ངམ་མ་མཐོང་ཡང་། །གོས་ཀྱིས་གདོང་ནི་གཡོགས་པར་འགྱུར། །ཞེས་པ་ནི། བག་མ་གསར་པ་ལྟ་བུ་རང་གི་ཆགས་ཡུལ་གང་ཞིག་དང་པོར་འབད་དེ་གདོང་གཡོག་པར་བྱེད་པའི་རས་དེ་ཉིད་གྱེན་དུ་བཏེགས་ནས་དྲངས་ཀྱང་། ཆགས་པའི་ཡུལ་ཆུང་མ་དེ་ནི་ངོ་ཚ་བའི་རྣམ་པས་འོག་ཏུ་བལྟ་ཞིང་། དུར་ཁྲོད་དུ་བོར་བའི་སྔོན་རོལ་དུ་ནི་གདོང་དེ་ཉིད་ཆགས་ཅན་ཁྱོད་ཀྱིས་དངོས་སུ་མཐོང་ངམ་མ་མཐོང་བ་གང་ལྟར་ཡང་། མ་ཤི་བར་དུ་ནི་གོས་སམ་རས་དེ་ཉིད་ཀྱིས་གདོང་དེ་ནི་གཡོགས་པར་འགྱུར་བ་ཡིན་ན་སྔོན་དུ་མཐོང་བ་ལ་དགོས་པ་ཅི་ཞིག་ཡོད་དེ་ཅི་ཡང་མེད་པའི་ཕྱིར།

ཁྱོད་ཉོན་མོངས་པའི་གདོང་དེ་ནི། །ད་ལྟ་མངོན་སུམ་གྱུར་པ་བཞིན། །བྱ་རྒོད་ཀྱིས་བསལ་བྱས་མཐོང་ནས། །དེ་ལྟར་ཅི་ཕྱིར་འབྱེར་བར་བྱེད། །ཅེས་པ་ནི། ཆགས་ཅན་གྱི་སེམས་ཁྱོད་ཉོན་མོངས་ཏེ་བལྟ་བར་འདོད་པའི་ཆགས་ཡུལ་གྱི་གདོང་པ་དེ་ནི་ད་ལྟ་གོས་སམ་རས་དེ་ཡར་བསལ་ཏེ་གདོང་པ་མངོན་སུམ་དུ་གྱུར་པ་ཇི་ལྟ་བ་བཞིན་དུ། རྗེས་སུ་དུར་ཁྲོད་དུ་བོར་བའི་གནས་སྐབས་ན་བྱ་རྒོད་ཀྱིས་གདོང་རས་དེ་ཉིད་ཡར་བསལ་བར་བྱས་པ་དེ་མཐོང་ནས་ད་ལྟ་དུར་ཁྲོད་ཀྱི་ནང་དུ་རྒྱུ་མཚན་ཅིའི་ཕྱིར་ན་འབྱེར་བའམ་བྲོས་པར་བྱེད། 

གཞན་རྣམས་མིག་གིས་བལྟ་ན་ཡང་། །གང་ཞིག་ཡོངས་སུ་བསྲུང་གྱུར་པ། །ཇི་སྲིད་དེ་ནི་དེས་ཟ་ན། །སེར་སྣ་ཅན་ཁྱོད་ཅིས་མི་བསྲུང་། །ཞེས་པ་ནི། སྐྱེས་པ་གཞན་རྣམས་ཀྱིས་རང་གི་ཆགས་ཡུལ་གྱི་གདོང་པ་ལ་མིག་གིས་བལྟ་བ་ཙམ་བྱེད་པ་མཐོང་ན་ཡང་ཆགས་ཡུལ་གང་ཞིག་ཡོངས་སུ་ཕྲག་དོག་གི་སྒོ་ནས་བསྲུང་བར་གྱུར་པ། དུས་ཇི་སྲིད་དུ་ཤི་ཟིན་ནས་དུར་ཁྲོད་དུ་བོར་བ་ན་རང་གི་ཆགས་པའི་ཡུལ་གྱི་ལུས་དེ་ནི་ཤ་ལ་དགའ་བའི་བྱ་རྒོད་དང་ཝ་ལ་སོགས་པ་དེ་དག་རྣམས་ཀྱིས་ཟ་བར་བྱེད་པ་ཡིན་ན། སེར་སྣ་ཅན་གྱི་ཆགས་ཅན་གྱི་གང་ཟག་ཁྱོད་རྒྱུ་མཚན་ཅིའི་ཕྱིར་ན་དེའི་སྐབས་ན་མི་བསྲུང་སྟེ་བསྲུང་བར་བྱ་འོས་གསུངས།

ཤ་ཡི་ཕུང་པོ་འདི་མཐོང་ནས། །བྱ་རྒོད་དང་གཞན་ཟ་བྱེད་ན། །གཞན་གྱི་ཟས་ལ་མེ་ཏོག་གི །ཕྲེང་བ་ཙན་དན་རྒྱན་གྱིས་མཆོད། །ཅེས་པ་ནི། མི་གཙང་བའི་རང་བཞིན་ཤའི་ཕུང་པོ་རང་གི་ཆགས་ཡུལ་གྱི་ལུས་ཤི་ཟིན་པར་གྱུར་པ་འདི་ཉིད་མཐོང་ནས་དུར་ཁྲོད་དུ་བསྐྱལ་བའི་གནས་སྐབས་ན་བྱ་རྒོད་དང་གཞན་ཝ་དང་ལྕེ་སྤྱང་ལ་སོགས་པ་དེ་དག་རྣམས་ཀྱིས་ཟ་བར་བྱེད་པའི་ཟས་སུ་གྱུར་པ་ཡིན་ན། གཞན་རྣམས་ཀྱིས་ཟ་བར་གྱུར་པའི་ཟས་དེ་ལ་ཆགས་ཅན་གྱི་གང་ཟག་གིས་ད་ལྟ་མེ་ཏོག་གི་ཕྲེང་བ་དང་ཙནྡན་གྱི་བྱུགས་པ་དང་། གསེར་དངུལ་ལ་སོགས་པ་རྒྱན་གྱིས་ཅི་སྟེ་ན་མཆོད་པར་བྱེད་དེ་མཆོད་མི་འོས་གསུངས། 

རུས་གོང་ཉིད་དུ་མཐོང་ནས་ནི། །མི་འགུལ་ཡང་ནི་ཁྱོད་སྐྲག་ན། །རོ་ལངས་བཞིན་དུ་འགའ་ཡིས་ཀྱང་། །བསྐྱོད་པར་གྱུར་ན་ཅིས་མི་འཇིགས། །ཞེས་པ་ནི། དུར་ཁྲོད་དུ་བོར་ཟིན་པའི་སྐབས་ན་རུས་པའི་གོང་བུ་ཕྱོགས་དང་ཕྱོགས་མཚམས་རྣམས་སུ་ཐོར་བར་གྱུར་པ་ཉིད་དུ་མཐོང་ནས་ནི། དེའི་སྐབས་ན་རླུང་དང་སེམས་མེད་པའི་སྒོ་ནས་འགུལ་སྐྱོད་ཀྱང་མི་བྱེད་དེ་མི་འགུལ་བར་གྱུར་པ་དེ་ཉིད་ལ་ཡང་ནི་སེམས་ཁྱོད་སྐྲག་པར་བྱེད་ན། ད་ལྟ་རོ་ལངས་བཞིན་དུ་རླུང་དང་སེམས་འགའ་ཡིས་ཀྱང་བསྐྱོད་ཅིང་གཡོ་འགུལ་དང་སྨྲ་བརྗོད་སོགས་བྱས་པར་གྱུར་པ་ན་རྒྱུ་མཚན་ཅིའི་ཕྱིར་ན་མི་འཇིགས་ཏེ་ཤིན་ཏུ་འཇིགས་ཤིང་སྐྲག་པར་འོས་གསུངས། 

གང་ལ་གཡོགས་ཀྱང་འདིར་ཆགས་པ། །དེ་མ་གཡོགས་ན་ཅིས་མི་འདོད། །དེ་ལ་དགོས་པ་མེད་ན་ནི། །གཡོགས་པ་ལ་ནི་ཅི་ཕྱིར་འཁྱུད། །ཅེས་པ་ནི། ད་ལྟ་ཆགས་ཡུལ་གྱི་གསོན་པོའི་ལུས་གང་ལ་གོས་སོགས་ཀྱིས་གཡོགས་ཀྱང་འདི་ལ་ཆགས་པར་བྱེད་པ་ཡིན་ན། འོ་ན་ཤི་ཟིན་པའི་གནས་སྐབས་ན་རོ་ལ་གོས་སོགས་ཀྱིས་མ་གཡོགས་པར་གྱུར་པ་ན་ཅིའི་ཕྱིར་ན་དེ་ལ་ཡང་འདོད་ཅིང་ཆགས་པར་མི་བྱེད་དེ་བྱེད་འོས་ལ། དེ་ལ་ཆགས་པར་བྱེད་པས་འདོད་པ་བསྟེན་པའི་དགོས་པ་མེད་པ་ཡིན་ཞེས་འདོད་ན་ནི། འོ་ན་ད་ལྟ་གསོན་པོའི་ལུས་གོས་ཀྱིས་གཡོགས་པ་དག་ལ་རྒྱུ་མཚན་ཅིའི་ཕྱིར་ན་ཆགས་པའི་སྒོ་ནས་འཁྱུད་པར་བྱེད་དེ་འཁྱུད་དུ་མི་འོས་གསུངས། 

ཟས་ནི་གཅིག་པུ་ཉིད་ལས་ནི། །བཤང་དང་ཁ་ཆུ་འབྱུང་འགྱུར་ན། །དེ་ལས་བཤང་ལ་མི་དགའ་ཞིང་། ཁ་ཆུ་ལ་ཁྱོད་ཅི་ཕྱིར་དགའ། །ཞེས་པ་ནི། འབྲས་ཆན་ལ་སོགས་པའི་ཟས་ནི་ཟོས་པ་གཅིག་པུ་ཉིད་རྒྱུ་བྱས་པ་ལས་ནི་ཐུར་དུ་འཛག་པའི་བཤང་བ་གཅི་བ་སོགས་དང༌། གྱེན་དུ་ལུད་པའི་ཁ་ཆུ་དང་སྣ་ཆུ་སོགས་དེ་དག་འབྱུང་བར་འགྱུར་བ་ཡིན་ན། དེ་དག་ལས་བཤང་བ་དང་གཅི་བ་ལ་ཤིན་ཏུ་མི་དགའ་ཞིང་། ཆགས་ཡུལ་གྱི་ཁ་ཆུ་དང་སྣ་ཆུ་སོགས་ལ་སེམས་མ་རུངས་པ་ཁྱོད་རྒྱུ་མཚན་ཅིའི་ཕྱིར་ན་དགའ་སྟེ་དགའ་བར་མི་འོས།  

ཤིང་བལ་རེག་ན་འཇམ་པ་ཡི། །སྔས་ལ་དགའ་བར་མི་བྱེད་པར། །དྲི་ང་འཛག་པ་མ་ཡིན་ཞེས། །འདོད་ལྡན་མི་གཙང་བ་ལ་རྨོངས། །ཞེས་པ་ནི། ཆགས་ཡུལ་གྱི་རེག་བྱ་འཇམ་པ་ལ་དགའ་བ་ཡིན་སྙམ་ན། དེའང་ཤིང་ལས་བྱུང་པའི་བལ་རེག་བྱ་རེག་ན་ཤིན་ཏུ་འཇམ་པར་གྱུར་པ་ཡི་སྔས་དང་སྟན་ལྟ་བུ་ལ་དགའ་བར་བྱེད་འོས་པ་ལ། དེ་ལ་ནི་དགའ་བར་མི་བྱེད་པར་དྲི་ཤིན་ཏུ་ང་བར་འཛག་པའི་རང་བཞིན་ཡིན་པ་ལ་མ་ཡིན་ཞེས་པའི་སྒོ་ནས་འདོད་ཆགས་དང་ལྡན་པའི་སྐྱེ་བོ་རྣམས་ཆགས་ཡུལ་གྱི་ལུས་མི་གཙང་བའི་རང་བཞིན་དེ་ཉིད་ལ་ད་དུང་གཙང་བ་ཡོད་པར་རློམ་པའི་སྒོ་ནས་ཤིན་ཏུ་རྨོངས་སོ། །

འདོད་ལྡན་ངན་པ་རྨོངས་པ་རྣམས། །ཤིང་བལ་རེག་ན་འཇམ་པ་ལའང་། །ཉལ་པོ་བྱ་བར་མི་ནུས་ཞེས། །དེ་ལ་ཁྲོ་བ་དག་ཏུ་བྱེད། །ཅེས་པ་ནི། འདོད་ཆགས་དང་ལྡན་པའི་སྐྱེ་བོ་ངན་པ་གཙང་གཙོག་དང་བཟང་ཞན་ལ་ཤིན་ཏུ་རྨོངས་པར་གྱུར་པ་དེ་རྣམས་ཤིང་བལ་རེག་ན་རེག་བྱ་འཇམ་པོ་དང་ལྡན་པ་དེ་ལའང་འདི་ནི་ཉལ་པོ་བྱ་བའམ་འདོད་པ་སྤྱོད་པ་བྱ་བར་མི་ནུས་ཞེས་པའི་སྒོ་ནས་དེ་ལ་ཁོང་ཁྲོ་བའི་རྣམ་པའི་སྒོ་ནས་སྤོང་བ་དག་ཏུའང་བྱེད་དོ། །

གལ་ཏེ་མི་གཙང་ཆགས་མེད་ན། །རུས་གཟེབ་རྒྱུས་པས་སྦྲེལ་བ་ལ། །ཤ་ཡི་འདམ་གྱིས་ཞལ་ཞལ་བྱས། །གཞན་ཁྱོད་ཅི་ཕྱིར་པང་དུ་འཁྱུད། །ཅེས་པ་ནི། གལ་ཏེ་བདག་མི་གཙང་བ་ལ་ཆགས་པ་མེད་དོ་སྙམ་ན། འོ་ན་ཆགས་ཡུལ་གྱི་ལུས་ཀྱི་རུས་པའི་དུམ་བུ་སུམ་བརྒྱ་དང་དྲུག་ཅུ་པོའི་གཟེབ་སྟེ་ཕན་ཚུན་རྒྱུས་པ་རྣམས་ཀྱིས་སྦྲེལ་བ་བྱེད་པ་ལ་ཁྲག་དང་རྣག་དང་ཆུ་སེར་ལ་སོགས་པས་བརླན་པར་བྱས་པའི་ཤའི་འདམ་པ་ལྟ་བུ་དེ་ཉིད་ཀྱིས་ཞལ་ཞལ་ཉིད་དུ་བྱས་པས་གཞན་ཆགས་ཡུལ་གྱི་ལུས་མི་གཙང་བའི་ཕུང་པོ་དེ་ཉིད་ལ་ཁྱོད་རྒྱུ་མཚན་ཅིའི་ཕྱིར་ན་པང་དུ་འཁྱུད་པར་བྱེད་དེ་མི་འོས་སོ་གསུངས། 

ཁྱོད་ཉིད་མི་གཙང་མང་ཡོད་པ། །དེ་ཉིད་ལ་ཁྱོད་གཏན་སྤྱོད་ཅིང་། །མི་གཙང་རྐྱལ་པ་གཞན་དག་ལའང༌། །མི་གཙང་བརྐམ་པས་འདོད་པར་བྱེད། །ཅེས་པ་ནི། ཆགས་ཅན་གྱི་སེམས་མ་རུངས་པ་ཁྱོད་ཉིད་ཀྱིས་ལུས་མི་གཙང་བའི་རྫས་ངན་གྱི་རང་བཞིན་མང་དུ་ཡོད་པ་དེ་ཉིད་ལ་ཁྱོད་ཉིད་དུས་གཏན་དུ་ལོངས་སྤྱོད་ཅིང་། ད་དུང་ཡང་མི་གཙང་བའི་རྐྱལ་པ་ལྟ་བུ་གཞན་ཆགས་ཡུལ་གྱི་ལུས་དག་ལའང་མི་གཙང་བ་ལ་གཙང་བ་ཉིད་དུ་བརྐམ་པའམ་ཞེན་པའི་སྒོ་ནས་འདོད་པ་ཅི་ལྟར་ན་བྱེད་དེ་བྱེད་མི་འོས་གསུངས། 

བདག་ནི་ཤ་འདི་ལ་དགའ་ཞེས། །རེག་དང་བལྟ་བར་འདོད་ན་ཀོ །སེམས་མེད་པ་ཡི་རང་བཞིན་གྱི། །ཤ་ནི་ཁྱོད་ཀོ་ཅིས་མི་འདོད། །ཅེས་པ་ནི། བདག་རང་ཉིད་ནི་ཆགས་ཡུལ་གྱི་ཤ་འདི་ཉིད་ལ་དགའ་བ་ཡིན་ནོ་ཞེས་ལུས་ཀྱིས་རེག་པ་དང༌། མིག་གིས་བལྟ་བར་འདོད་ན་ཀོ་སྟེ་ཡིན་ན་ནི། འོ་ན་ཤི་ཟིན་པའི་རྗེས་སུ་སེམས་མེད་པ་ཡི་རང་བཞིན་ཅན་གྱི་རོ་ཉིད་དུ་གྱུར་པའི་དུར་ཁྲོད་དུ་བོར་བའི་ཤ་དེ་ཉིད་ནི་འོ་ན་སེམས་མ་རུངས་པ་ཁྱོད་ཀོ་རྒྱུ་མཚན་ཅིའི་ཕྱིར་ན་རེག་པ་དང་བལྟ་བར་མི་འདོད་དེ་འདོད་པར་འོས་གསུངས། 

འདོད་པའི་སེམས་གང་ཡིན་པ་དེ། །རེག་དང་བལྟ་བར་མི་ནུས་ལ། །གང་ཞིག་ནུས་དེ་ཤེས་པ་མིན། །དོན་མེད་འཁྱུད་དེས་ཅི་ཞིག་བྱ། །ཞེས་པ་ནི། ཆགས་སེམས་ཅན་ཁྱོད་ཀྱིས་འདོད་ཅིང་ཆགས་པའི་ཆགས་ཡུལ་གྱི་སེམས་སམ་ཤེས་པ་གང་ཡིན་པ་དེ་ནི་ལུས་ཀྱིས་དངོས་སུ་རེག་པ་དང་། མིག་གིས་དངོས་སུ་བལྟ་བར་མི་ནུས་ལ། ལུས་ཀྱིས་རེག་པ་དང༌། མིག་གིས་བལྟ་བ་གང་ཞིག་ནུས་པར་གྱུར་པའི་ཆགས་ཡུལ་གྱི་ལུས་དེ་ནི་ཤེས་པའམ་སེམས་མ་ཡིན་ན། ཆགས་པའི་ཡུལ་གྱི་དོན་མེད་པའི་ཆགས་ཡུལ་གྱི་ལུས་དེ་ཉིད་ལ་འཁྱུད་པ་དེ་ཅི་ཞིག་བྱ་སྟེ་དགོས་པ་མེད་དོ་གསུངས། 

མི་གཙང་རང་བཞིན་གཞན་གྱི་ལུས། །མི་རྟོགས་ངོ་མཚར་མི་ཆེ་ཡི། །རང་ཉིད་མི་གཙང་ཉིད་ཡིན་པར། །རྟོགས་པར་མི་འགྱུར་ངོ་མཚར་ཆེ། །ཞེས་པ་ནི། མི་གཙང་བའི་རྫས་ངན་དུ་མའི་རང་བཞིན་ཅན་གྱི་གཞན་ཆགས་ཡུལ་གྱི་ལུས་དེ་ཉིད་མི་གཙང་བ་ཡིན་པར་མི་རྟོགས་པ་ཧ་ཅང་ངོ་མཚར་མི་ཆེ་ཡི། བདག་རང་ཉིད་མི་གཙང་བའི་རང་བཞིན་ཅན་གྱི་ལུས་ངན་པ་ཉིད་དུས་དང་རྣམ་པ་ཀུན་ཏུ་བདག་ཏུ་འཛིན་པར་བྱེད་པ་ཉིད་ཡིན་པར་རྟོགས་པར་མི་འགྱུར་བའི་བའམ་ཤེས་པར་མི་འགྱུར་བ་དེ་ཤིན་ཏུ་ངོ་མཚར་ཆེ་གསུངས། 

སྤྲིན་བྲལ་ཉི་ཟེར་གྱིས་ཕྱེ་བའི། །པདྨ་གཞོན་ནུ་སྤངས་ནས་ནི། །མི་གཙང་ཞེན་པའི་སེམས་ཀྱིས་ནི། །མི་གཙང་གཟེབ་ལ་ཅི་ཕྱིར་དགའ། །ཞེས་པ་ནི། བདག་ནི་ཆགས་ཡུལ་གྱི་ཁ་དོག་མཛེས་པ་ལ་ཆགས་ཤིང་དགའ་བ་ཡིན་ནོ་སྙམ་ན། སྤྲིན་དང་བྲལ་བའི་ཉི་མའི་འོད་ཟེར་གྱིས་ཁ་ཕྱེ་བའི་མེ་ཏོག་པདྨ་ཤིན་ཏུ་མཛེས་ཤིང་གཟི་མདངས་དང་ལྡན་པ་དེ་ལ་ལོངས་སྤྱོད་པ་སྤངས་ནས་ནི། མི་གཙང་བའི་རྫས་ངན་དུ་མའི་གོང་བུར་གྱུར་པའི་ཆགས་ཡུལ་གྱི་བུད་མེད་ལྟ་བུའི་ལུས་ལ་ཞེན་པའི་སེམས་ཀྱིས་ནི་མི་གཙང་བའི་གཟེབ་བམ་འཁྲུལ་འཁོར་དེ་ཉིད་ལ་རྒྱུ་མཚན་ཅིའི་ཕྱིར་ན་དགའ་སྟེ་དགའ་བར་མི་འོས་གསུངས། 

ས་ཕྱོགས་མི་གཙང་གིས་གོས་པ། །གལ་ཏེ་རེག་པར་མི་འདོད་ན། །གང་ལས་དེ་ནི་བྱུང་པ་ཡི། །ལུས་ལ་ཇི་ལྟར་ཁྱོད་རེག་འདོད། །ཅེས་པ་ནི། ཤིན་ཏུ་གཙང་ཞིང་ཡིད་དུ་འོང་བའི་ས་ཕྱོགས་གང་ཞིག་ཆགས་ཡུལ་གྱི་ལུས་ལས་བྱུང་པའི་མི་གཙང་བ་བཤང་བ་དང་གཅི་བ་ལྟ་བུ་དག་གིས་གོས་པར་གྱུར་པའི་ས་ཕྱོགས་དེ་ཉིད་ལ་ཡང་གལ་ཏེ་ལུས་ཀྱིས་རེག་པ་དང་མིག་གིས་བལྟ་བར་མི་འདོད་ན། མི་གཙང་བ་བུད་མེད་ཀྱི་ལུས་གང་ལས་དེ་ནི་བྱུང་པར་གྱུར་པ་ཡི་ཆགས་ཡུལ་གྱི་ལུས་དེ་ཉིད་ལ་ཇི་ལྟར་ན་སེམས་མ་རུངས་པ་ཁྱོད་ཀྱིས་རེག་པར་འདོད་དམ་ཅི་སྟེ་དེའང་མི་འོས་གསུངས། 

གལ་ཏེ་མི་གཙང་ཆགས་མེད་ན། །མི་གཙང་ཞིང་ལས་བྱུང་གྱུར་ཞིང་། །དེ་ཡི་ས་བོན་དེས་བསྐྱེད་པ། །གཞན་ཁྱོད་ཅི་ཕྱིར་པང་དུ་འཁྱུད། །ཅེས་པ་ནི། གལ་ཏེ་བདག་མི་གཙང་བ་ལ་ཆགས་པ་མེད་དོ་སྙམ་དུ་སེམས་ན། འོ་ན་ཆགས་ཡུལ་གྱི་ལུས་དེ་ཉིད་ནི་མི་གཙང་བའི་ཞིང་སྟེ་མའི་མངལ་གནས་མི་གཙང་བའི་གཟེབ་ལས་ཐོག་མར་བྱུང་པར་གྱུར་ཞིང་། ཡང་མི་གཙང་བ་དེ་ཡི་ས་བོན་ཕའི་ཁུ་བ་དང་མའི་ཁྲག་གི་ཐིགས་པ་མཉམ་དུ་འདྲེས་པ་དེའི་སྒོ་ནས་ཆགས་ཡུལ་གྱི་ལུས་དེ་བསྐྱེད་པར་བྱས་པ་ཡིན་པས། གཞན་ཆགས་ཡུལ་གྱི་ལུས་དེ་ལ་ཁྱོད་རྒྱུ་མཚན་ཅིའི་ཕྱིར་ན་པང་དུ་འཁྱུད་པར་བྱེད་དེ་འཁྱུད་དུ་མི་འོས་གསུངས། 

མི་གཙང་ལས་བྱུང་མི་གཙང་སྲིན། །ཆུང་ངུའང་ཁྱོད་འདོད་མི་བྱེད་ལ། །མི་གཙང་མང་པོའི་རང་བཞིན་ལུས། །མི་གཙང་སྐྱེ་བའང་འདོད་པར་བྱེད། །ཞེས་པ་ནི། མི་གཙང་བ་བཤང་ཁང་དང་གཅི་ཁང་ལས་བྱུང་པའི་མི་གཙང་བའི་སྲིན་འབུ་ཆུང་ངུ་ཞིག་མཐོང་བ་ཡིན་ན་ཡང་སེམས་མ་རུངས་པ་ཁྱོད་ཀྱིས་འདོད་པའམ་དོན་དུ་གཉེར་བ་མི་བྱེད་པ་ལ། ཡང་མི་གཙང་བ་སྣབས་དང་མཆིལ་མ། ཁྲག་དང་ཆུ་སེར། བཤང་བ་དང་གཅི་བ་སོགས་མང་པོའི་རང་བཞིན་ཅན་གྱི་ཆགས་ཡུལ་གྱི་ལུས་གང་ཞིག་རྒྱུ་མི་གཙང་བའི་ས་བོན་ལས་སྐྱེས་པའི་ལུས་དེ་ཉིད་ལ་ཡང་ཁྱོད་ཀྱིས་འདོད་པ་བྱེད་དམ་སྟེ་བྱེད་མི་འོས་གསུངས། 

ཁྱོད་ནི་རང་ཉིད་མི་གཙང་ལ། །སྨོད་མི་བྱེད་པར་མ་ཟད་ཀྱི། །མི་གཙང་རྐྱལ་པ་མི་གཙང་ལ། །བརྐམ་པས་གཞན་ཡང་འདོད་པར་བྱེད། །ཅེས་པ་ནི། ཆགས་ཅན་གྱི་སེམས་ཁྱོད་ནི་རང་ཉིད་ཀྱི་ལུས་འདི་ཉིད་མི་གཙང་བའི་རྫས་ངན་དུ་མའི་གོང་བུ་ཡིན་པ་ཙམ་ལ་ཡང་སྨོད་པར་མི་བྱེད་པའམ་དེ་ལ་ཆགས་ཞེན་སྤང་བ་མི་བྱེད་པར་མ་ཟད་ཀྱི། ད་དུང་ཡང་མི་གཙང་བ་ལ་བརྐམ་པའམ་ཆགས་པས་མི་གཙང་བའི་རྐྱལ་པ་གཞན་བུད་མེད་ཀྱི་ལུས་ལ་ཡང་ཁྱོད་ཀྱིས་འདོད་པ་བྱེད་དམ་སྟེ་བྱེད་མི་འོས་གསུངས། 

ག་བུར་ལ་སོགས་ཡིད་འོང་དང་། །འབྲས་ཆན་དག་གམ་ཚོད་མའང་རུང་། ཁར་བཅུག་ཕྱིར་ཕྱུང་བོར་བ་ཡིས། །ས་ཡང་མི་གཙང་བཙོག་པར་འགྱུར། །ཞེས་པ་ནི། ག་བུར་དང་ཙནྡན་སོགས་ཡིད་དུ་འོང་བའི་དངོས་པོ་དང་འབྲས་ཆན་དང་ཚོད་མ་དག་གམ་རུང་སྟེ། ཆགས་ཡུལ་གྱིས་ཐོག་མར་ཁ་ལ་བཅུག་ནས་ཟོས་ཏེ་ཕྱིར་ཕྱུང་བའི་སྐྱུག་པ་སོགས་བོར་བར་གྱུར་པ་ཡིས་ས་ཕྱོགས་དེ་ཉིད་ཀྱང་མི་གཙང་བའི་སྒོ་ནས་བཙོག་པར་འགྱུར་བ་དེ་ལྟ་བུའི་མི་གཙང་བའི་ཞིང་ངན་པ་དེ་ཉིད་ལ་ཆགས་པ་སྤང་བར་བྱ་འོས་གསུངས།

གལ་ཏེ་མི་གཙང་འདི་འདྲ་བ། །མངོན་སུམ་གྱུར་ཀྱང་ཐེ་ཚོམ་ན། །དུར་ཁྲོད་དག་ཏུ་བོར་བའི་ལུས། །མི་གཙང་གཞན་ཡང་བལྟ་བར་གྱིས། །ཞེས་པ་ནི། གལ་ཏེ་ཆགས་ཡུལ་གྱི་ལུས་དེ་ཉིད་མི་གཙང་བ་རྫས་ངན་དུ་མའི་གོང་བུ་ཅན་གྱི་རང་བཞིན་འདི་འདྲ་བ་མངོན་སུམ་དུ་གྱུར་ཀྱང་། ད་དུང་ཡང་མི་གཙང་བ་ཡིན་མིན་ལ་ཐེ་ཚོམ་ཟ་བ་ཡིན་ན། འོ་ན་གཞན་བུད་མེད་དག་ཤི་ཟིན་པ་དུར་ཁྲོད་དུ་རོ་བསྐྱལ་ཟིན་པར་གྱུར་པ་དེ་དག་ཏུ་ཁྱོད་ཀྱིས་ལྟོས་དང་ཞེས་དུར་ཁྲོད་དག་ཏུ་བོར་བའི་ལུས་མི་གཙང་བའི་རང་བཞིན་གཞན་དེ་ཉིད་ལའང་བལྟ་བར་གྱིས་ཤིག་གསུངས། 

གང་ལས་པགས་པའི་ཁ་ཕྱེ་ན། །འཇིགས་པ་ཆེན་པོ་སྐྱེ་འགྱུར་བར། །ཤེས་ཀྱང་ཇི་ལྟར་དེ་ཉིད་ལ། །ཕྱིར་ཞིང་དགའ་བ་སྐྱེ་བར་འགྱུར། །ཞེས་པ་ནི། དུར་ཁྲོད་དུ་བོར་བའི་བུད་མེད་གཞན་གྱི་རོ་གང་ལས་པགས་པའི་ཁ་ཕྱེ་བའི་སྐབས་ན་འཇིགས་པའམ་སྐྲག་པ་ཆེན་པོ་སྐྱེ་བར་འགྱུར་བ་ཡིན་པ་ཤེས་ཀྱང་། ད་དུང་ཚུལ་ཇི་ལྟར་ན་ཆགས་ཡུལ་བུད་མེད་ཀྱི་ལུས་དེ་ཉིད་ལ་ཕྱིར་ཞིང་ཆགས་ཤིང་དགའ་བ་སྐྱེ་བར་འགྱུར་ཏེ་སྐྱེ་བར་མི་འོས་གསུངས།

ལུས་ལ་བསྐུས་པའི་དྲི་དེ་ཡང་། །ཙནྡན་སོགས་ཡིན་གཞན་མ་ཡིན། །གཞན་གྱི་དྲི་དེས་གཞན་དག་ལ། །ཅི་ཡི་ཕྱིར་ན་ཆགས་པར་བྱེད། །ཅེས་པ་ནི། ལུས་ལས་དྲི་བཟང་པོ་འབྱུང་བའི་ཕྱིར་སྙམ་ན། ཆགས་ཡུལ་གྱི་ལུས་ལ་བསྐུས་པའི་དྲི་དེ་ཡང་གཞན་ཙནྡན་དང་ག་བུར་ལ་སོགས་པ་གཞན་གྱི་དྲི་ཡིན་གྱི། གཞན་ཆགས་ཡུལ་གྱི་ལུས་ལས་དངོས་སུ་འབྱུང་བའི་ལྷན་སྐྱེས་ཀྱི་དྲི་ནི་མ་ཡིན་ན། དེས་ན་གཞན་ཙནྡན་སོགས་ཀྱི་དྲི་དེས་གཞན་ཆགས་ཡུལ་གྱི་ལུས་དག་ལ་བྱུགས་པ་བྱེད་པ་དེ་ལ་རྒྱུ་མཚན་ཅི་ཡི་ཕྱིར་ན་ཆགས་པར་བྱེད་དེ་བྱེད་དུ་མི་འོས་གསུངས། 

གལ་ཏེ་རང་བཞིན་དྲི་ང་བས། །འདི་ལ་མ་ཆགས་ལེགས་མིན་ནམ། །འཇིག་རྟེན་དོན་མེད་སྲེད་པ་དག །ཇི་སྟེ་དེ་ལ་དྲི་ཞིམ་སྐུད། །ཅེས་པ་ནི། གལ་ཏེ་རང་བཞིན་གྱི་སྒོ་ནས་དྲི་ང་བའི་བདག་ཉིད་ཅན་ནམ་ཤིན་ཏུ་བཙོག་པ་ཡིན་པས་ན་ཆགས་ཡུལ་གྱི་ལུས་འདི་ཉིད་ལ་མ་ཆགས་པ་དེ་ཉིད་ལེགས་པ་མིན་ནམ་སྟེ་ཡིན་པའི་ཕྱིར། འོན་ཀྱང་ཤིན་ཏུ་ཆགས་པ་ཅན་གྱི་འཇིག་རྟེན་པ་དག་ནི་དོན་མེད་ཀྱི་དྲི་ཞིམ་པོ་ལ་སྲེད་པའམ་ཆགས་པར་གྱུར་པ་དེ་དག་ནི་ཅི་སྟེ་ན་ཆགས་ཡུལ་གྱི་ལུས་མི་གཙང་བའི་རྐྱལ་པ་ལྟ་བུ་དེ་ལ་ཙནྡན་སོགས་དྲི་བཟང་པོའམ་ཞིམ་པོ་དེ་སྐུད་པར་བྱེད་དེ་དེའང་སྐུད་པར་མི་འོས་སོ་གསུངས། 

འོན་ཏེ་དྲི་ཞིམ་ཙནྡན་ནི །།ལུས་ལས་འདིར་ནི་ཅི་ཞིག་འབྱུང་། །གཞན་གྱི་དྲི་ཡིས་གཞན་དག་ལ། །ཅི་ཡི་ཕྱིར་ན་ཆགས་པར་བྱེད། །ཅེས་པ་ནི། འོན་ཏེ་ཆགས་ཡུལ་གྱི་ལུས་དེ་ལས་དྲི་ཞིམ་པོ་བྱུང་ངོ་སྙམ་ན། དེ་ནི་ཙནྡན་དང་ག་བུར་ལ་སོགས་པའི་དྲི་ཡིན་ན། ཆགས་ཡུལ་གྱི་ལུས་ལས་སྐབས་འདིར་དྲི་ཞིམ་པོ་ལྟ་བུ་ཅི་ཞིག་འབྱུང་སྟེ་མི་འབྱུང་ཞིང་། གཞན་ཙནྡན་ལ་སོགས་པའི་དྲི་ཡིས་གཞན་ཆགས་ཡུལ་གྱི་ལུས་དག་ལ་བྱུགས་པ་བྱེད་པ་ལ་རྒྱུ་མཚན་ཅིའི་ཕྱིར་ན་ཆགས་པར་བྱེད་དེ་ཆགས་པ་སྐྱེ་བར་མི་འོས་གསུངས། 

གལ་ཏེ་སྐྲ་སེན་རིང་བ་དང༌། །སོ་སྐྱ་དྲིར་བཅས་འདམ་གྱི་དྲིས། །བསྒོས་པས་ལུས་གྱི་རང་བཞིན་ནི། །གཅེར་བུ་འཇིགས་པ་ཉིད་ཡིན་ན། །ཞེས་པ་ནི། གལ་ཏེ་རང་གི་ཆགས་ཡུལ་གྱི་ལུས་དེ་ཉིད་ཁྲུས་དང་བསྐུ་མཉེ་སོགས་ཀྱིས་གཏན་ནས་མ་བཅོས་ནས་རང་དགར་བཞག་པ་ཡིན་ན། སྐྲ་ཤིན་ཏུ་རིང་ཞིང་ཕན་ཚུན་འཛིངས་ཏེ་ལང་བར་གྱུར་པ་དང་རྡུལ་དུ་ཐལ་བས་གོས་པ། སེན་མོ་ཡང་རིང་བ་དང་གུད་པར་གྱུར་པ་དང༌། སོ་ཡང་ཤིན་ཏུ་སྐྱ་བོར་གྱུར་ཏེ་དྲི་མ་དང་བཅས་པའི་རང་བཞིན་ལ། ཡང་མི་གཙང་བའི་འདམ་གྱི་དྲིས་བསྒོས་པར་གྱུར་པའི་ལུས་ཀྱིས་རང་བཞིན་དེ་ཉིད་ནི་གོས་ཀྱང་མེད་པར་གྱུར་པའི་གཅེར་བུ་ཤིན་ཏུ་འཇིགས་པ་སྐྱེ་བའི་གནས་ཡི་དྭགས་སམ་སྲིན་པོ་ལྟ་བུར་གྱུར་པ་ཡིན་ན། 

རང་ལ་གནོད་པའི་མཚོན་བཞིན་དུ། །དེ་འབད་ཅི་ཕྱིར་བྱི་དོར་བྱེད། །བདག་ལ་རྨོངས་པའི་འབད་པ་ཡིས། །སྨྱོས་པས་ས་འདི་ཀུན་ཏུ་འཁྲུགས། །ཞེས་པ་ནི། རང་ལ་གནོད་པའམ་གསོད་པར་བྱེད་པའི་མཚོན་ཆ་བྱི་དོར་བྱེད་ཅིང་བརྡར་ཤ་གཅོད་པའི་དཔེ་དེ་བཞིན་དུ། ལུས་ཤིན་ཏུ་མི་གཙང་བ་ཡ་ང་བར་གྱུར་པ་དེ་ལ་འབད་པའི་སྒོ་ནས་ཅིའི་ཕྱིར་ན་ཁྲུས་དང་བསྐུ་མཉེ་དང་། སྐྲ་དང་སེན་མོ་བྲེགས་པ་ལ་སོགས་པའི་སྒོ་ནས་བྱི་དོར་བྱེད་དེ་བྱེད་དུ་མི་འོས་ལ། དེ་ཡང་བདག་གི་དོན་སྒྲུབ་པར་བྱེད་པ་ལ་ཤིན་ཏུ་རྨོངས་ཏེ་མི་རྟག་པ་ལ་རྟག་པ་དང་། མི་གཙང་བ་ལ་གཙང་བ་དང༌། སྡུག་བསྔལ་ལ་བདེ་བ་དང༌། བདག་མེད་པ་ལ་བདག་ཏུ་འཛིན་པའི་འབད་པ་ཡི་སྒོ་ནས་སོ་སོའི་སྐྱེ་བོ་འདོད་ཡོན་གྱི་ཆོས་དེ་ལྟ་བུས་སྨྱོས་པར་གྱུར་པས་ས་ཆེན་པོ་འདི་དག་ཀུན་ཏུ་ཁྱབ་པ་ཡིན་པས་ན། དེ་འདྲའི་སྨྱོས་པའི་སྒོ་ནས་མི་གཙང་བའི་རང་བཞིན་ལ་རྔམ་ཞིང་ཆགས་པས་ཀུན་ཏུ་འཁྲུགས་པར་གྱུར་པ་དེ་ལ། བྱང་ཆུབ་སེམས་དཔའ་ཆོས་ཐམས་ཅད་ཀྱི་རང་བཞིན་ཇི་ལྟ་བ་བཞིན་དུ་གཟིགས་པ་དེ་རྣམས་ཀྱིས་ནི་སྙིང་རྗེ་སྐྱེ་བའི་གནས་སོ་གསུངས། 

རུས་གོང་འབའ་ཞིག་མཐོང་ནས་ནི། །དུར་ཁྲོད་དུ་ནི་ཡིད་འབྱུང་ན། །གཡོ་བའི་རུས་གོང་གིས་ཁྱབ་པའི། །གྲོང་གི་དུར་ཁྲོད་ལ་དགའ་འམ། །ཞེས་པ་ནི། རུས་པའི་གོང་བུ་ཕྱོགས་ཀུན་ཏུ་འཐོར་བར་གྱུར་པ་འབའ་ཞིག་མིག་གིས་མཐོང་ནས་ནི་དུར་ཁྲོད་དུ་ནི་ཡིད་འབྱུང་སྟེ་སེམས་ལ་སྐྱོ་ཤས་སྐྱེ་བ་དེ་འདྲ་འབྱུང་བ་ཡིན་ན། ད་ལྟ་རླུང་དང་སེམས་མཉམ་དུ་འགྲོ་བས་གཡོ་བར་གྱུར་པའི་རུས་པའི་གོང་བུས་ཁྱབ་པར་གྱུར་པའི་གྲོང་པ་ནང་གི་དུར་ཁྲོད་ཆགས་ཡུལ་གྱི་ལུས་ཀེང་རུས་ཀྱི་རྣམ་པ་དེ་ལ་དགའ་བ་སྐྱེའམ་ཞེས་དགའ་བ་སྐྱེ་མི་འོས་སོ་གསུངས། །

གསུམ་པ་འབྲས་བུ་གནོད་པ་མང་བ་བསྟན་པ་ནི། དེ་ལྟར་མི་གཙང་གྱུར་པ་དེའང་། །རིན་མེད་པར་ནི་མི་རྙེད་དོ། །དེ་དོན་བསྒྲུབས་པས་ཤ་ཐང་དང་། །དམྱལ་ལ་སོགས་པའི་གནོད་པ་འབྱུང་། །ཞེས་པ་ནི། གོང་དུ་བཤད་པ་དེ་ལྟར་ཆགས་ཡུལ་གྱི་ལུས་མི་གཙང་བའི་རང་བཞིན་དུ་གྱུར་པ་ཡིན་ན་ཡང༌། དེ་ཡང་ཅུང་ཟད་གསེར་དང་དངུལ་ལ་སོགས་པའམ་རྒྱུ་ནོར་ལོངས་སྤྱོད་གང་མཚམས་ཏེ་རིན་ལྟ་བུ་ཅུང་ཟད་མེད་པར་ཆགས་ཡུལ་རང་གི་བཟའ་ཟླ་དེ་ཉིད་ཀྱང་མི་རྙེད་དོ། །གལ་ཏེ་རྙེད་དེ་བྱུང་པ་ཡིན་ན། དེ་ཡི་ཟས་དང་གོས་དང་རྒྱན་ཆ་ལ་སོགས་པའི་དོན་དག་བསྒྲུབས་པར་བྱས་བའི་དཀའ་ངལ་ཤིན་ཏུ་ཆེ་ཞིང་ཤ་ཐང་སྟེ་དེའི་དོན་དུ་སྡིག་པ་ཡང་མང་དུ་འཕེལ་བ་དང༌། སྐྱེ་བ་ཕྱི་མ་ལ་དམྱལ་བ་དང་ཡི་དྭགས་དུད་འགྲོ་ལ་སོགས་པའི་སྡུག་བསྔལ་གྱི་གནོད་པ་ཡང་འབྱུང་བར་འགྱུར་གསུངས། 

བྱིས་པ་ནོར་སྤེལ་མི་ནུས་པས། །དར་ལ་བབ་ན་འདིས་ཅི་བདེ། །ནོར་གསོག་པ་ཡིས་ཚེ་གཏུགས་ན། །རྒས་ནས་འདོད་པས་ཅི་ཞིག་བྱ། །ཞེས་པ་ནི། བྱིས་པ་ཆུང་ངུའི་གནས་སྐབས་ན་ནི་ནོར་དང་ལོངས་སྤྱོད་གོང་དུ་སྤེལ་བ་ཡང་བྱེད་མི་ནུས་པས་ན་ལོངས་སྤྱོད་ལ་བརྟེན་པའི་བདེ་བའམ་ཆགས་ཡུལ་ལ་བརྟེན་པའི་བདེ་བ་མེད་པ་དང༌། དར་ལ་བབ་ཅིང་ལང་ཚོའི་གནས་སྐབས་ན་ནོར་སྤེལ་བ་སོགས་ཚོང་དང་སོ་ནམ་འཇིག་རྟེན་གྱི་བྱ་བས་གཡེངས་ཏེ་ཆགས་ཡུལ་ལ་བརྟེན་པའི་གོ་སྐབས་དཀའ་བས་དེས་ན་འདིས་ཅི་ཞིག་བདེ། ནོར་ཅུང་ཟད་གསོག་པའི་སྐབས་ན་ཚེའི་མཐར་གཏུགས་པར་གྱུར་ན་དེའང་དགོས་པ་ཆུང་ཞིང་། རྒས་པར་གྱུར་ནས་ལུས་ཀྱི་འབྱུང་བ་རྒུད་པར་གྱུར་པ་ན། ཡང་འདོད་པ་བསྟེན་པའི་ནུས་པ་དང་བྲལ་བ་ཡིན་པས། དེས་ན་ཅི་ཞིག་བྱ་སྟེ་དགོས་པ་ཆུང་བ་ཡིན་གསུངས། 

འདོད་ལྡན་ངན་པ་ཁ་ཅིག་ནི། །ཉིན་རིང་ལས་ཀྱིས་ཡོངས་དུབ་སྟེ། །ཁྱིམ་དུ་འོངས་ནས་ཆད་པའི་ལུས། །རོ་དང་འདྲ་བར་ཉལ་བར་བྱེད། །ཅེས་པ་ནི། འདོད་ཡོན་གྱི་ཆོས་ལ་ཆགས་པ་དང་ལྡན་པའི་སྐྱེ་བོ་ངན་པ་ཁ་ཅིག་ནི་རང་ཉིད་འཚོ་བ་ཟས་གོས་ལ་སོགས་པས་ཤིན་ཏུ་ཕོངས་ཤིང་དབུལ་བའི་སྟོབས་ཀྱིས་ནི་གཞན་གྱི་གཡོག་དང་ལས་གླ་སོགས་ལེན་དགོས་པས། དེས་ན་ཉིན་རིང་གཞན་གྱི་ལས་ཀྱིས་ཡོངས་སུ་ངལ་ཞིང་དུབ་སྟེ། དགོང་མོར་ཁྱིམ་དུ་ཚུར་ལོག་སྟེ་འོང་ནས་ཐང་ཆད་པའི་ལུས་དེ་ཉིད་རོ་དང་འདྲ་བར་གཉིད་ཉལ་བར་བྱེད་པས་ཆགས་ཡུལ་ལ་བརྟེན་པའི་ནུས་པ་མེད་པ་དང་། 

ཁ་ཅིག་བྱེས་བགྲོད་ཉོན་མོངས་དང་། །རིང་དུ་སོང་བའི་སྡུག་བསྔལ་ཅན། །བུ་སྨད་འདོད་བཞིན་བུ་སྨད་རྣམས། །ཁྱུད་འཁོར་ལུས་ཀྱང་མཐོང་མི་འགྱུར། །ཞེས་པ་ནི། འདོད་ལྡན་ངན་པ་ཁ་ཅིག་ནི་བྱེས་སུ་སྟེ་ཐག་རིང་པོ་ལ་རྐུ་མ་བརྐུ་བ་དང་། གཞན་གྱི་རྒྱུ་ནོར་འཕྲོག་པའི་ཆེད་དུ་དང༌། ཚོང་སོགས་ཀྱི་ཆེད་དུ་བགྲོད་དེ་ཤིན་ཏུ་ཉོན་མོངས་པ་སྟེ་ཉམ་ང་བར་གྱུར་པ་དང་། ས་ཐག་རིང་པོ་ལ་དུས་ཡུན་རིང་དུ་སོང་བའི་ལུས་སེམས་ལ་ཤིན་ཏུ་སྡུག་བསྔལ་བ་ཅན་གང་ཞིག་རང་གི་བུ་དང་ཆུང་མ་སྟེ་བུ་སྨད་དེ་རྣམས་ཡིད་ལ་འདོད་བཞིན་དུ།བུ་སྨད་དེ་རྣམས་ཁྱུད་འཁོར་ཏེ་ལོ་འཁོར་མོ་ལྟ་བུའམ་ལོ་མང་པོའི་རིང་ལ་ལུས་ཀྱང་ཤུལ་དུ་བཞག་ནས་མིག་གིས་མཐོང་བ་ཙམ་ཡང་མི་འགྱུར་བ་སེམས་ལ་སྡུག་བསྔལ་བར་འགྱུར་བ་དེ་འདྲའང་ཡོད་པར་གསུངས། 

བདག་ལ་ཕན་འདོད་རྣམས་རྨོངས་པས། །གང་དོན་ཉིད་དུ་བཙོངས་པ་ཡང་། །དེ་མ་ཐོབ་པར་དོན་མེད་པའི། །གཞན་གྱི་ལས་ཀྱི་རླུང་གིས་བདས། །ཞེས་པ་ནི། བདག་ལ་རང་དང་རང་གི་བུ་མོ། ཚ་བོ་དང་ཚ་མོ་སོགས་དེ་རྣམས་ལ་ཕན་པ་སྒྲུབ་པར་འདོད་ཀྱང་། དེས་ཕན་བདེ་སྒྲུབ་པའི་ཐབས་ལ་མ་མཁས་པར་ཤིན་ཏུ་རྨོངས་པས་ཕན་བདེ་ཐོབ་པ་གང་གི་དོན་ཉིད་དུ་རང་གི་བུ་ཚ་རྒྱུད་དང་བཅས་པ་དེ་རྣམས་གཞན་ལ་བཙོངས་ཏེ་མནའ་མ་དང་མག་པ་ལྟ་བུ་སྦྱིན་པར་བྱེད་པ་དེ་ཡང་དེ་ལྟ་བུའི་འདོད་པའི་ཕན་པ་དང་བདེ་བ་དེ་དག་མ་ཐོབ་པར་འདི་དང་ཕྱི་མའི་དོན་གང་ཡང་འགྲུབ་པ་མེད་པས། གཞན་གྱི་ལས་ལ་བསྐུལ་བ་སོགས་དབང་མེད་ཀྱི་རླུང་གི་སྒོ་ནས་མི་ཚེ་འདས་ཏེ་ཟད་པར་འགྱུར་བ་དེ་འདྲ་ཡང་ཡོད་གསུངས། 

ལ་ལ་རང་གི་ལུས་བཙོངས་ཤིང་། །དབང་མེད་གཞན་གྱིས་བཀོལ་གྱུར་ཏེ། །ཆུང་མ་དག་ཀྱང་བུ་བྱུང་ན། །ཤིང་དྲུང་དགོན་པ་བབ་བབ་འབྱུང༌། །ཞེས་པ་ནི། འདོད་ཡོན་གྱི་ཆོས་ལ་ཆགས་པ་དང་ལྡན་པའི་གང་ཟག་ལ་ལ་ནི་རང་ལ་འཚོ་བས་ཕོངས་པའི་སྟོབས་ཀྱིས་རང་གི་ལུས་དེ་ཉིད་ཀྱང་རིན་ཐང་གིས་བརྡབ་སྟེ་གཞན་གྱི་བྲན་གཡོག་ཏུ་བཙོངས་ཤིང་། བཙོངས་ཟིན་པའི་གནས་སྐབས་ན་རང་ལ་རང་དབང་མེད་པས་མི་གཞན་དག་སོགས་ཀྱིས་ལས་ལ་བཀོལ་བར་གྱུར་ཏེ། དེའི་སྐབས་ན་རང་གི་ཆགས་ཡུལ་གྱི་ཆུང་མ་དག་ཀྱང་བུ་འདྲ་སྐྱེ་བ་བྱུང་ན་རང་ལ་ཁྱིམ་མེད་པས་ཤིང་དྲུང་དང་རྩིག་པ་དེའི་དྲུང་དུ་དགོན་པ་ས་སྟོང་གར་བབ་བབ་ཏུ་དུད་འགྲོ་ལྟ་བུའི་ཚུལ་གྱི་སྒོ་ནས་འབྱུང་དགོས་པའམ་ཡོད་པ་ཡིན་གསུངས།

འདོད་པས་བསླུས་པའི་གླེན་པ་དག །འཚོ་འདོད་འཚོ་བར་བྱའོ་ཞེས། །སྲོག་སྟོར་དོགས་བཞིན་གཡུལ་དུ་འཇུག །ཁེ་ཕྱིར་བྲན་དུ་འགྲོ་བར་བྱེད། །ཅེས་པ་ནི། འདོད་ཡོན་གྱི་ཆོས་ལ་ཞེན་ཅིང་ཆགས་པས་བསླུས་པར་གྱུར་པའི་མི་གླེན་པ་ཁ་ཅིག་དག་ནི་རང་གི་འཚོ་བའི་ཆེད་དུ་དམག་ལ་སོགས་པའི་ནང་དུ་སོང་ནས་རང་གི་སྲོག་འཚོ་བའི་ཐབས་ཤེས་ལ་འབད་པར་འདོད་ཅིང་། དེ་ཡང་གསོན་པོར་ལེགས་པར་འཚོ་བར་བྱའོ་ཞེས་ངག་ནས་བརྗོད་པར་བྱེད་ཀྱང་། སེམས་གཏིང་ནས་རང་ཉིད་དགྲ་བོའི་གཡུལ་སོགས་ནས་སྲོག་སྟོར་བའམ་ཤོར་བའི་དོགས་པ་དང་བཅས་བཞིན་དུ་དགྲ་བོའི་གཡུལ་དུ་འཇུག་པར་བྱེད་པ་དང་། ཡང་ཁ་ཅིག་ནི་རང་གི་དགྲ་ཟླ་ལས་རྒྱལ་བའི་ཁེ་འཐོབ་པར་བྱ་བའི་ཕྱིར་དུ་དཔོན་ངན་གཏུམ་པོ་ཅན་གྱི་གཡོག་ཏུའམ་བྲན་ཏུ་འགྲོ་སྟེ་རང་ལ་རང་དབང་མེད་པར་བྱེད་པ་དེ་འདྲའང་ཡོད་པ་ཡིན་གསུངས། 

འདོད་ལྡན་ལ་ལ་ལུས་ཀྱང་བཅད། །ཁ་ཅིག་གསལ་ཤིང་རྩེ་ལ་བཙུགས། །ཁ་ཅིག་མདུང་ཐུང་དག་གིས་བསྣུན། །ཁ་ཅིག་བསྲེགས་པ་དག་ཀྱང་སྣང་། །ཞེས་པ་ནི། ཆགས་པ་དང་ལྡན་པའི་གང་ཟག་ལ་ལ་ཕན་ཚུན་རྩོད་ཅིང་འཐབ་པའི་སྒོ་ནས་རང་གི་ལུས་ཀྱང་བཅད་པ་ཡོད་པ་དང་། ཡང་ཁ་ཅིག་ནི་རྒྱལ་པོའི་ཁྲིམས་ལ་ཐུག་སྟེ་གསལ་ཤིང་གི་རྩེ་མོ་ལ་བཙུགས་པ་དང༌། ཁ་ཅིག་ནི་གཡུལ་དུ་ཞུགས་ཏེ་མདུང་ཐུང་དག་གིས་བསྣུན་པ་དང༌། ཁ་ཅིག་ནི་དམྱལ་བ་ལ་སོགས་པའི་མེས་བསྲེགས་པ་དག་ཀྱང་སྣང་བ་སོགས་ཀྱི་ཉེས་པ་ཡོད་པར་གསུངས། དེ་དག་ནི་ནང་བུད་མེད་ལ་སྲེད་པ་ཇི་ལྟར་སྤང་བའི་ཚུལ་ལོ། །

གཉིས་པ་ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤང་བའི་ཚུལ་ནི། བསག་དང་བསྲུང་དང་བརླག་པའི་གདུང་བ་ཡིས། །ནོར་ནི་ཕུང་ཁྲོལ་མཐའ་ཡས་ཤེས་པར་བྱ། །ནོར་ལ་ཆགས་པས་གཡེངས་པར་གྱུར་པ་རྣམས། །སྲིད་པའི་སྡུག་བསྔལ་ལས་གྲོལ་སྐབས་མེད་དོ། །ཞེས་པ་ནི། རྒྱུ་ནོར་ལོངས་སྤྱོད་ལ་ཆགས་ཤིང་ཞེན་པ་ན་དེ་ཉིད་ཐོག་མར་བསག་པའི་སྡུག་བསྔལ་དང༌། བར་དུ་བསྲུང་བའི་སྡུག་བསྔལ་དང༌། ཐ་མར་བརླག་པའི་སྡུག་བསྔལ་ཏེ། །མདོར་ན་ཞོགས་སྔ་ལངས། དགོང་ཕྱི་ཉལ། ཉིན་མི་དལ། མཚན་མི་ཉལ། ཆགས་སྡང་རྨོངས་གསུམ་སློང་། ཕྲག་དོག་དང་སེར་སྣ་འཕེལ། དགྲ་དང་འཐབ། གཉེན་དང་འཁོན། རྐུ་འཕྲོག་དང་གསོད་རེས་ཤོར། གྱོད་དང་ཁ་མཆུ་ཕོག་པ་སོགས་ཀྱི་སྡུག་བསྔལ་གྱིས་གདུང་བ་ཡིས། རྒྱུ་ནོར་གྱི་རྙེད་པ་ནི་ཚེ་འདི་ཕྱི་གཉིས་ཀར་ཕུང་ཁྲོལ་མཐའ་ཡས་པ་ཞིག་སྐྱེད་བྱེད་ཡིན་པར་ཤེས་པར་བྱ་ཞིང༌། དེ་ལྟ་བུའི་ཟག་བཅས་སྙིང་པོ་མེད་པའི་རྒྱུ་ནོར་ལ་ཆགས་པས་སེམས་རྣམ་པར་གཡེངས་པར་གྱུར་པ་རྣམས་ནི་ལམ་བསླབ་པ་གསུམ་གྱི་ཉམས་ལེན་དང་བྲལ་བས་ན་སྲིད་པ་འཁོར་བའི་སྡུག་བསྔལ་ལས་གྲོལ་ཏེ་ཐར་པ་མྱ་ངན་ལས་འདས་པ་ཐོབ་པའི་གོ་སྐབས་ནམ་ཡང་མེད་དོ། །

འདོད་ལྡན་རྣམས་ལ་དེ་ལ་སོགས། །ཉེས་དམིགས་མང་ལ་མནོག་ཆུང་སྟེ། །ཤིང་རྟ་འདྲེན་པའི་ཕྱུགས་དག་གིས། །རྩྭ་ནི་ཁམ་འགའ་ཟོས་པ་བཞིན། །ཞེས་པ་ནི། འདོད་ཆགས་དང་ལྡན་པའི་གང་ཟག་རྣམས་ལ་གོང་དུ་བཤད་པ་དེ་ལ་སོགས་པ་ཉེས་དམིགས་དང་སྡུག་བསྔལ་ནི་ཤིན་ཏུ་མང་ལ། མནོག་ནི་ཤིན་ཏུ་ཆུང་ངུ་ཡིན་པ་སྟེ། དཔེར་ན། ཤིང་རྟ་འདྲེན་བཞིན་པའི་ཕྱུགས་བ་ལང་དག་འགའ་ཞིག་གིས་ལམ་ཁ་ནས་རྩྭ་ནི་ཁམ་འགའ་ཞིག་ཟོས་པ་ན་ཁེ་ཆུང་ལ་རྩྭ་ཁམ་གང་ཙམ་ཡིན་པ་དང༌། ཉེས་དམིགས་ཆེ་བ་ལ་རང་གི་རྐང་ལག་ཤིང་རྟའི་ལྕགས་སྒྲོག་སོགས་ཀྱི་ཉེས་པ་དང་བཅས་པ་ཡིན་པའི་དཔེ་དེ་བཞིན་ནོ། །

ཕྱུགས་ཀྱིས་བསྒྲུབས་ནའང་མི་དཀོན་པའི། །མནོག་ཆུང་གང་ཡིན་དེ་དོན་དུ། །དལ་འབྱོར་ཕུན་སུམ་རྙེད་དཀའ་འདི། །ལས་ཀྱིས་མནར་བ་རྣམས་ཀྱིས་བཅོམ། །ཞེས་པ་ནི། ཕྱུགས་དུད་འགྲོ་རྣམས་ཀྱིས་ཀྱང་བསྒྲུབས་པ་ཡིན་ན་མི་དཀོན་པོ་མནོག་ཆུང་བ་དོན་ཆུང་བ་གང་ཡིན་པ་ཚེ་འདིའི་ལྟོ་གོས་ཙམ་གྱི་དོན་དུ་དལ་འབྱོར་ཆོས་ལྡན་གྱི་ལུས་རྟེན་ཕུན་སུམ་ཚོགས་པ་རྒྱུ་དང་དཔེ་དང་གྲངས་ཀྱི་སྒོ་ནས་ཤིན་ཏུ་རྙེད་པར་དཀའ་བ་འདི་ནི་ཟག་པ་དང་བཅས་པའི་ལས་ཀྱི་འབྲས་བུས་མནར་བ་སོས་དལ་བག་མེད་རྣམ་གཡེངས་ཀྱི་དབང་དུ་ཤོར་བ་དེ་དག་རྣམས་ཀྱིས་རང་དགར་འཕྲོ་བརླག་ཏུ་གྱུར་ཏེ་བཅོམ་མོ། །

འདོད་པ་ངེས་པར་འཇིག་འགྱུར་ཞིང་། །དམྱལ་ལ་སོགས་པར་ལྟུང་བྱེད་པ། །ཆེན་པོ་མིན་ཕྱིར་དུས་ཀུན་ཏུ། །དུབ་པའི་ཚེགས་ཆུང་གང་ཡིན་པ། །ཞེས་པ་ནི། ཡུལ་འདོད་པ་འདོད་ཡོན་གྱི་ཆོས་དེ་དག་ཐམས་ཅད་ནི་བསགས་པའི་ཐ་མར་ཟད་པ་དང༌། བརྩིགས་པའི་ཐ་མར་འགྱེལ་བ། སྐྱེས་པའི་ཐ་མར་འཆི་བ། འདུས་པའི་ཐ་མར་འབྲལ་བ་ཞེས་བྱ་བ་ངེས་པར་དུ་འདུས་བྱས་ཀྱི་ཆོས་ཉིད་མཐར་འཇིག་སྟེ་མེད་པར་འགྱུར་ཞིང༌། དེ་ལ་ཆགས་ཤིང་ཞེན་པས་ལས་ངན་པ་བསགས་པས་ཕྱི་མ་དམྱལ་བ་ཡི་དྭགས་དུད་འགྲོ་ལ་སོགས་པའི་གནས་སུ་ལྟུང་བར་བྱེད་པ་ཡིན་པ་ལས། ཚེ་འདི་དང་སྐྱེ་བ་ཕྱི་མ་ལ་གཏན་དུ་བདེ་བའི་དོན་ཆེན་པོ་ནི་མ་ཡིན་པའི་ཕྱིར། ཐོག་མ་དང་མཐའ་མ་མེད་པའི་དུས་ཀུན་ཏུ་ངལ་ཞིང་དུབ་པར་གྱུར་པའི་དཀའ་ཚེགས་ངལ་དུབ་ཤིན་ཏུ་ཆེན་པོ་མྱོང་བར་གྱུར་པ་དེ་ལས་དེའི་ཆ་ཤས་ཆུང་ངུ་ཞིག་གང་ཡིན་པ་སྟེ། 

དེ་ཡི་བྱེད་པའི་ཆ་ཙམ་གྱི། །ཚེགས་ཀྱིས་སངས་རྒྱས་ཉིད་འགྲུབ་ན། །འདོད་ལྡན་བྱང་ཆུབ་སྤྱོད་པ་བས། །སྡུག་བསྔལ་ཆེ་ལ་བྱང་ཆུབ་མེད། །ཅེས་པ་ནི། དེ་ཡི་བྱ་བ་བགོས་པའི་ཆ་ཤས་ཙམ་གྱི་དཀའ་ཚེགས་ངལ་དུབ་དེ་ཉིད་ཀྱིས་ཀྱང་རྫོགས་པའི་སངས་རྒྱས་ཀྱི་གོ་འཕང་འགྲུབ་ན། འདོད་ཡོན་གྱི་ཆོས་ལ་ཆགས་པ་དང་ལྡན་པ་དེ་དག་རྣམས་ཀྱིས་བྱང་ཆུབ་སྤྱོད་པའི་དཀའ་ཚེགས་ལས་ཀྱང་སྡུག་བསྔལ་ཤིན་ཏུ་བརྒྱ་འགྱུར་སྟོང་འགྱུར་གྱི་ཆེ་བ་ཡིན་པ་ལས། འབྲས་བུ་བྱང་ཆུབ་ཀྱི་གོ་འཕང་དེ་ནི་ཐོབ་པ་མེད་དོ། །

དམྱལ་སོགས་སྡུག་བསྔལ་བསམ་བྱས་ན། །འདོད་པ་རྣམས་ལ་མཚོན་དང་ནི། །དུག་དང་མེ་དང་གཡང་ས་དང་། །དགྲ་རྣམས་ཀྱིས་ཀྱང་དཔེར་མི་ཕོད། །ཅེས་པ་ནི། འདོད་ཡོན་གྱི་ཆོས་ལ་ཆགས་ཤིང་ཞེན་ཏེ་ལས་ངན་པ་བསགས་པའི་འབྲས་བུ་ལ་དམྱལ་བ་དང་ཡི་དྭགས་དུད་འགྲོ་སོགས་ཀྱི་སྡུག་བསྔལ་འབྱུང་བའི་ཉེས་དམིགས་ལ་བསམ་པར་བྱས་པ་ཡིན་ན། དེའི་རྒྱུ་འདོད་པའི་ཆོས་དེ་རྣམས་ལ་རང་གསོད་པར་བྱེད་པའི་མཚོན་ཆ་དང་ནི། མི་འཕྲོད་པའི་དུག་དང༌། སྲེག་པར་བྱེད་པའི་མེ་དང༌།གཡང་ས་དང༌། གསོད་བྱེད་ཀྱི་་དགྲ་བོ་དེ་དག་རྣམས་ཀྱིས་ཀྱང་དཔེར་ཕྱོགས་ཙམ་གྱིས་ཀྱང་མཚོན་མི་ནུས་པས་ན་མི་ཕོད་དོ་གསུངས།

གསུམ་པ་དབེན་པའི་ཡོན་ཏན་དྲན་པ་ནི། དེ་ལྟར་འདོད་ལ་སྐྱོ་བྱས་ཏེ། །དབེན་པ་ལ་ནི་དགའ་བ་བསྐྱེད། །རྩོད་དང་ཉོན་མོངས་ཀྱིས་སྟོང་པ་། །ཞི་བའི་ནགས་ཀྱི་ནང་དག་ཏུ། །ཞེས་པ་ནི། གོང་དུ་བཤད་པ་དེ་ལྟར་ཡུལ་འདོད་ཡོན་གྱི་ཆོས་དེ་ལ་སེམས་སྐྱོ་བར་བྱས་ཏེ། ཕྱི་རྙེད་སོགས་ཀྱི་འཇིག་རྟེན་དང་། ནང་སེམས་ཅན་གྱི་འཇིག་རྟེན་ཏེ་ཕྱི་ནང་གཉིས་ཀའི་འཇིག་རྟེན་ལས་དབེན་པའི་གནས་ལ་ནི་དགའ་བ་བསྐྱེད་པར་བྱ། དེ་ཡང་དབེན་པ་ཇི་ལྟ་བུ་ལ་ཞེ་ན། ཕྱིའི་འཇིག་རྟེན་པ་དང་རྩོད་པར་གྱུར་པ་དེས་སྟོང་པ། ནང་རང་གི་ཉོན་མོངས་པ་ཆགས་སོགས་ཀྱིས་སྟོང་པ་སྟེ་རྣམ་པར་རྟོག་པ་ཉེ་བར་ཞི་བའི་ནགས་ཁྲོད་ཀྱི་ནང་དག་ཏུ་དགའ་བ་བསྐྱེད་པར་བྱ་ཞེས་པའོ། །

སྐལ་ལྡན་ཟླ་འོད་ཙན་དན་གྱིས་བསིལ་བའི། །ཡངས་པའི་རྡོ་ལེབ་ཁང་བཟང་ཉམས་དགའ་བར། །སྒྲ་མེད་ཞི་བའི་ནགས་རླུང་གཡོ་བ་ཡིས། །གཞན་ལ་ཕན་དོན་སེམས་ཤིང་འཆག་པར་བྱེད། །ཅེས་པ་ནི། དཔེར་ན། འཁོར་ལོས་སྒྱུར་བའི་རྒྱལ་པོ་ཆེན་པོ་ལོངས་སྤྱོད་ཀྱི་སྐལ་བ་དང་ལྡན་པ་དེ་རྣམས་ཙནྡན་གྱིས་བསིལ་བར་བྱེད་པའི་རིན་པོ་ཆེའི་ཁང་བཟང་མཆོག་ཏུ་གནས་པ་ལས་ཀྱང་ལྷག་པའི་བྱང་ཆུབ་སེམས་དཔའ་དམ་པའི་ཆོས་ཀྱི་སྐལ་བ་དང་ལྡན་པ་དེ་རྣམས་ནི་མཚན་མོར་ཟླ་བའི་འོད་ཟེར་ཙནྡན་གྱི་རེག་བྱ་བསིལ་བའི་ཡངས་ཤིང་ཤིན་ཏུ་འཇམ་པའི་རྡོ་ལེབ་བམ་བྲག་ཕུག་སོགས་ཀྱི་རང་བྱུང་གི་ཁང་བཟང་ཤིན་ཏུ་ཉམས་དགའ་བའི་གནས་དེར། དེ་ཡང་འཁོར་ལོས་སྒྱུར་བའི་རྒྱལ་པོ་ལ་བཙུན་མོ་རྣམས་ཀྱིས་རྔ་གཡབ་ནོར་བུའི་ཡུ་བ་ཅན་གྱིས་གཡོབ་ཅིང་བསིལ་ཕབ་པ་ལས་ཀྱང་ལྷག་པའི་ཉིན་མོ་མིའི་རྒྱུ་འགྲོ་དང༌། མཚན་མོ་སྒྲའི་བརླག་ཅོར་སོགས་མེད་པས་རབ་ཏུ་འཇམ་ཞིང་ཞི་བའི་ནགས་རླུང་གིས་སྤྱོད་པའི་བསིལ་གཡབ་གཡོབ་པ་ཡིས། དེ་ཡང་འཁོར་ལོས་སྒྱུར་བའི་རྒྱལ་པོ་ཡུལ་འཁོར་མངའ་འབངས་ལ་ཕན་བདེ་སྒྲུབ་པར་བྱེད་པའི་ཐབས་ལ་སེམས་ཤིང་ཕྱི་ནང་དུ་འཆག་པར་བྱེད་པ་ལས་ཀྱང་ལྷག་པའི་བྱང་ཆུབ་སེམས་དཔའ་རྣམས་ནི་སེམས་ཅན་གཞན་གྱི་དོན་ཕན་བདེའི་སྐོར་ལ་སེམས་ཤིང་ཕྱི་དང་ནང་དུ་འཆག་པར་བྱེད་པ་ལྟ་བུ་ཤིན་ཏུ་ཉམས་དགའ་བ་དང་ལྡན་པར་གྱུར་པའི་གནས་དེའི་ནང་དུ་གནས་ཤིང་སྤྱད་པར་བྱ་གསུངས། 

ཁང་སྟོང་ཤིང་དྲུང་ཕུག་དག་ཏུ། །གང་དུ་ཇི་སྲིད་འདོད་གནས་ཤིང༌། །ཡོངས་འཛིན་སྲུང་བའི་སྡུག་བསྔལ་སྤངས། །ལྟོས་པ་མེད་པར་བག་ཡངས་སྤྱོད། །ཅེས་པ་ནི། དབེན་གནས་སུ་ཁང་པ་སྟོང་པའམ་ལྗོན་པའི་ཤིང་དྲུང་ལྟ་བུ། ཡང་ན་བྲག་རིའི་ཕུག་དག་ཏུ། དེ་ལྟ་བུའི་གནས་གང་དུ་ལོ་དང་ཟླ་བ་སོགས་དུས་ཇི་སྲིད་དུ་རང་ཉིད་གནས་འདོད་པ་དེ་སྲིད་དུ་གནས་ཤིང༌། ལོངས་སྤྱོད་ལ་ཡོངས་སུ་འཛིན་པ་དང༌། སྲུང་བའི་སྡུག་བསྔལ་ཐམས་ཅད་སྤངས་ཤིང་། དགྲ་དང་གཉེན་བར་མ་སུ་ལ་ཡང་ཕན་གནོད་ཀྱི་སྒོ་ནས་ལྟོས་པ་མེད་པར་བག་ཡངས་སུ་སྤྱོད་དོ་གསུངས། 

རང་དབང་སྤྱོད་ཅིང་ཆགས་མེད་ལ། །གང་དང་ཡང་ནི་འབྲེལ་མེད་ལ། །ཆོག་ཤེས་བདེ་སྤྱད་གང་ཡིན་པ། །དབང་པོས་ཀྱང་ནི་དེ་རྙེད་དཀའ། །ཞེས་པ་ནི། འགྲོ་བ་དང་སྡོད་པ་སོགས་ལ་རང་དབང་གི་སྒོ་ནས་སྤྱོད་ཅིང༌། གནས་དང་གྲོགས་ལོངས་སྤྱོད་སོགས་གང་ལ་ཡང་ཆགས་ཤིང་ཞེན་པ་མེད་ལ། མཐོ་དམན་དགྲ་གཉེན་བར་མ་གང་དང་ཡང་ནི་འབྲེལ་བ་མེད་ལ། མདོར་ན་ཕར་ལྟོས་དཔོན་དང༌། ཚུར་ལྟོས་གཡོག་དང༌། གདུལ་རྒྱུའི་དགྲ་དང་། བསྐྱང་རྒྱུའི་གཉེན་གང་ཡང་མེད་པར་འགྱུར་བ་དེ་ལྟ་བུའི་སྒོ་ནས་འདོད་ཡོན་ལོངས་སྤྱོད་གཞན་ལ་ཆགས་པ་མེད་པ། རང་ལ་གང་ཡོད་ཀྱིས་ཆོག་ཤེས་པར་གྱུར་པའི་བདེ་བ་ལ་ལོངས་སྤྱད་ནུས་པ་གང་ཡིན་པ་དེ་ནི་ལྷའི་དབང་པོ་བརྒྱ་བྱིན་དེ་ཉིད་ཀྱིས་ཀྱང་ནི་དེ་ལྟ་བུ་ཤིན་ཏུ་རྙེད་པར་དཀའ་བ་ཡིན་ཏེ། དེ་ཡང་སློབ་དཔོན་འཕགས་པ་ཀླུ་སྒྲུབ་ཀྱིས། “ནོར་རྣམས་ཀུན་གྱི་ནང་ནས་ཆོག་ཤེས་པ། །རབ་མཆོག་ལགས་པ་ལྷ་མིའི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་ཆོག་མཁྱེན་ན། །ནོར་མི་བདོག་ཀྱང་ཡང་དག་འབྱོར་པ་ལགས། །”ཞེས་གསུངས་པ་ལྟར་རོ། །

བསམ་གཏན་སྒོམ་པ་དངོས། མཚམས་སྦྱར་བའི་སྒོ་ནས་མདོར་བསྟན་པ། གསུམ་པ་བསམ་གཏན་སྒོམ་པ་དངོས་ལ་གསུམ་སྟེ། མཚམས་སྦྱར་བའི་སྒོ་ནས་མདོར་བསྟན་པ་དང༌། ཇི་ལྟར་སྒོམ་པའི་ཚུལ་རྒྱས་པར་བཤད་པ། ཏིང་ངེ་འཛིན་སྒྲུབ་པའི་ཐབས་ལ་འདོམས་པའོ། །དང་པོ་ནི། དེ་ལ་སོགས་པའི་རྣམ་པ་ཡིས། །དབེན་པའི་ཡོན་ཏན་བསམ་བྱས་ནས། །རྣམ་རྟོག་ཉེ་བར་ཞི་བ་དང༌། །བྱང་ཆུབ་སེམས་ནི་བསྒོམ་པར་བྱ། །ཞེས་པ་ནི། གོང་དུ་བཤད་པ་དེ་ལ་སོགས་པའི་རྣམ་པ་ཞེས་ཕྱི་རྙེད་སོགས་ཀྱི་འཇིག་རྟེན་ལ་ཆགས་པ་སྤང་བ། ནང་སེམས་ཅན་གྱི་འཇིག་རྟེན་ལ་ཆགས་པ་སྤང་བ། དབེན་པའི་ཡོན་ཏན་དྲན་པ་སོགས་དེ་ལྟ་བུའི་རྣམ་པ་ཡིས་དབེན་པའི་ཡོན་ཏན་དེ་རྣམས་ཡང་ནས་ཡང་དུ་བསམ་ཞིང་དྲན་པར་བྱས་ནས། རྣམ་པར་རྟོག་པ་ཐམས་ཅད་ཉེ་བར་ཞི་བ་དང་། ཚུལ་བཞིན་མ་ཡིན་པའི་ཡིད་བྱེད་དང་བྲལ་བའི་སྒོ་ནས་ཀུན་རྫོབ་བྱང་ཆུབ་ཀྱི་སེམས་ནི་བསྒོམ་པར་བྱ་གསུངས།

ཇི་ལྟར་སྒོམ་པའི་ཚུལ་རྒྱས་བཤད། བདག་གཞན་མཉམ་པ་སྒོམ་པའི་ཚུལ། གཉིས་པ་ཇི་ལྟར་སྒོམ་པའི་ཚུལ་རྒྱས་པར་བཤད་པ་ལ་གཉིས་ཏེ། བདག་གཞན་མཉམ་པ་སྒོམ་པའི་ཚུལ་དང༌། བདག་གཞན་བརྗེ་བ་སྒོམ་པའི་ཚུལ་ལོ། །དང་པོ་ལའང་མདོར་བསྟན་པ་དང་། རྒྱས་པར་བཤད་པ། དོན་བསྡུ་བ་གསུམ་མོ། །དང་པོ་ནི། བདག་དང་གཞན་དུ་མཉམ་པ་ནི། །དང་པོ་ཉིད་དུ་འབད་དེ་བསྒོམ། །བདེ་དང་སྡུག་བསྔལ་མཉམ་པས་ན། །ཐམས་ཅད་བདག་བཞིན་བསྲུང་བར་བྱ། །ཞེས་པ་ནི། བདག་རང་དང་སེམས་ཅན་གཞན་རྣམས་བདེ་བ་ཐོབ་པར་འདོད་པ་དང༌། སྡུག་བསྔལ་མི་འདོད་པ་ནི་མཉམ་པ་ཡིན་པའི་ཚུལ་དེ་ནི་དང་པོ་ཉིད་དུ་འབད་པའི་ཚུལ་གྱི་སྒོ་ནས་བསྒོམ་པར་བྱ་ཞིང་། དེ་ཡང་ཐམས་ཅད་ལུས་དང་སེམས་ལ་བདེ་བ་འདོད་པ་དང་། སྡུག་བསྔལ་མི་འདོད་པ་མཉམ་པ་ཡིན་པས་ན་སེམས་ཅན་ཐམས་ཅད་ཀྱི་བདེ་སྡུག་དེ་དག་བདག་རང་གི་སྡུག་བསྔལ་སྲུང་བ་ཇི་ལྟ་བ་བཞིན་དུ་བསྲུང་བར་བྱ།

གཉིས་པ་དེ་རྒྱས་པར་སྒོམ་པའི་ཚུལ་ལ་གསུམ་སྟེ། བདག་གཞན་མཉམ་པ་ཇི་ལྟར་སྒོམ་པའི་ཚུལ་དང་། དེ་ལ་རྩོད་པ་སྤང་བ། དེ་ལྟར་སྒོམ་པའི་ཕན་ཡོན་ནོ། །དང་པོ་ནི། ལག་པ་ལ་སོགས་དབྱེ་བ་རྣམ་མང་ཡང་། །ཡོངས་སུ་བསྲུང་བྱའི་ལུས་སུ་གཅིག་པ་ལྟར། །དེ་བཞིན་འགྲོ་བ་ཐ་དད་བདེ་སྡུག་དག །ཐམས་ཅད་བདག་བཞིན་བདེ་བ་འདོད་མཉམ་གཅིག །ཅེས་པ་ནི། དཔེར་ན། རང་གི་ལུས་འདི་ལ་ལག་པ་དང་རྐང་པ་དང་མགོ་ལ་སོགས་པའི་དབྱེ་བ་ཐ་དད་པ་རྣམ་པ་མང་ཡང་། བདག་འཛིན་གྱིས་ཡོངས་སུ་བསྲུང་བར་བྱ་བའི་ལུས་སུ་ནི་བདག་རང་གི་ལུས་མཉམ་པའམ་གཅིག་པ་ཡིན་པ་ལྟར། དཔེ་དེ་བཞིན་དུ་འགྲོ་བ་དམྱལ་བ་དང་ཡི་དྭགས་དུད་འགྲོའམ་ལྷ་དང་མི་དང་ལྷ་མ་ཡིན་ཞེས་པ་ཐ་དད་པ་དེ་དག་ཐམས་ཅད་ཀྱི་ལུས་དང་སེམས་ཀྱི་བདེ་བ་དང་སྡུག་བསྔལ་ཐམས་ཅད་བདག་ཇི་ལྟ་བ་བཞིན་དུ་ལུས་སེམས་ཀྱི་བདེ་བ་ནི་ཐོབ་པར་འདོད་པ་མཉམ་པ་དང༌། སྡུག་བསྔལ་དེ་ནི་མི་འདོད་པ་མཉམ་པ་ཡིན་པས་གཅིག་ཏུ་བལྟ་ཞིང་བསྒོམ་པར་བྱ། 

གལ་ཏེ་བདག་གིས་སྡུག་བསྔལ་གྱིས། །གཞན་གྱི་ལུས་ལ་མི་གནོད་པ། །དེ་ལྟའང་དེ་བདག་སྡུག་བསྔལ་དེ། །བདག་ཏུ་ཞེན་པས་མི་བཟོད་ཉིད། །ཅེས་པ་ནི། གལ་ཏེ་བདག་གི་ལུས་སེམས་ཀྱི་སྡུག་བསྔལ་དེ་ཉིད་ཀྱིས་སེམས་ཅན་གཞན་གྱི་ལུས་སེམས་ལ་མི་གནོད་པ་དེ་ལྟར་ཡིན་ན་ཡང་། དེ་བདག་རང་གི་སྡུག་བསྔལ་དེ་བསལ་བྱ་ཡིན་པ་དེ་ནི་བདག་ཏུ་མངོན་པར་ཞེན་པའམ་བདག་དང་བདག་གིར་འཛིན་པས་མི་བཟོད་པ་ཉིད་དུ་སྐྱེ་བ་ཡིན་པའི་ཕྱིར་གསུངས། 

དེ་བཞིན་གཞན་གྱི་སྡུག་བསྔལ་དག །བདག་ལ་འབབ་པར་མི་འགྱུར་ཡང་། །དེ་ལྟའང་དེ་བདག་སྡུག་བསྔལ་དེ། །བདག་ཏུ་ཞེན་པས་བཟོད་པར་དཀའ། །ཞེས་པ་ནི། དཔེ་དེ་བཞིན་དུ་སེམས་ཅན་གཞན་རྣམས་ཀྱི་ལུས་སེམས་ལ་ཡོད་པའི་སྡུག་བསྔལ་དེ་དག་གིས་བདག་རང་ལ་གནོད་པའམ་འབབ་པར་མི་འགྱུར་བ་ཡིན་ན་ཡང་། དེ་ལྟ་ནའང་གཞན་གྱི་སྡུག་བསྔལ་དེ་དག་ཀྱང་བདག་གི་སྡུག་བསྔལ་ཡིན་པ་ཉིད་ཀྱིས་སེམས་ཅན་གཞན་དེ་རྣམས་ལ་བདག་གི་མ་ཉིད་དུ་མངོན་པར་ཞེན་པས་དེ་ལ་སྡུག་བསྔལ་བྱུང་པ་དེ་རང་གིས་བཟོད་པར་དཀའ་བ་ཡིན་པའི་ཕྱིར་གསུངས། 

བདག་གིས་གཞན་གྱི་སྡུག་བསྔལ་བསལ། །སྡུག་བསྔལ་ཡིན་ཕྱིར་བདག་སྡུག་བཞིན། །བདག་གིས་གཞན་ལ་ཕན་པར་བྱ། །སེམས་ཅན་ཡིན་ཕྱིར་བདག་ལུས་བཞིན། །ཞེས་པ་ནི། བདག་གིས་སེམས་ཅན་གཞན་གྱི་སྡུག་བསྔལ་ནི་བསལ་དགོས་པ་ཡིན་ཏེ། དེ་སྡུག་བསྔལ་ཡིན་པའི་ཕྱིར། དཔེར་ན། བདག་རང་གི་སྡུག་བསྔལ་བཞིན་ནོ། །ཡང་བདག་གིས་ནི་སེམས་ཅན་གཞན་ལ་ཕན་པར་བྱ་དགོས་ཏེ། དེའང་སེམས་ཅན་ཡིན་པའི་ཕྱིར། དཔེར་ན། བདག་རང་གི་ལུས་བཞིན་ནོ་ཞེས་དེ་ལྟར་དུ་བསམ། 

གང་ཚེ་བདག་དང་གཞན་གཉིས་ཀ །བདེ་བ་འདོད་དུ་མཚུངས་པ་ལ། །བདག་དང་ཁྱད་པར་ཅི་ཡོད་ན། །གང་ཕྱིར་བདག་གཅིག་བདེ་བར་བརྩོན། །ཞེས་པ་ནི། ཐ་སྙད་དུ་བརྟག་པའམ་དཔྱོད་པར་བྱེད་པ་གང་གི་ཚེ་ན་བདག་རང་དང་ཕ་མ་སེམས་ཅན་གཞན་གཉིས་ཀ་ལུས་དང་སེམས་ལ་བདེ་བ་འདོད་པ་ཉིད་དུ་མཚུངས་པ་ཡིན་ལ། དེ་ཡང་བདག་གི་བསམ་པ་དང་ཁྱད་པར་ཅི་ཞིག་ཡོད་དེ་ཅི་ཡང་མེད་པ་ཡིན་ན། རྒྱུ་མཚན་གང་གི་ཕྱིར་ན་བདག་རང་ཉིད་གཅིག་པུའི་ལུས་སེམས་ལ་བདེ་བ་ཐོབ་པའི་དོན་དུ་བརྩོན་པར་བྱ་སྟེ་བྱ་མི་འོས་གསུངས། 

གང་ཚེ་བདག་དང་གཞན་གཉིས་ཀ །སྡུག་བསྔལ་མི་འདོད་མཚུངས་པ་ལ། །བདག་དང་ཁྱད་པར་ཅི་ཡོད་ན། །གང་ཕྱིར་གཞན་མིན་བདག་བསྲུང་བྱེད། །ཅེས་པ་ནི། གང་གི་ཚེ་ན་བདག་དང་ཕ་མ་སེམས་ཅན་གཞན་གཉིས་ཀ་ལུས་སེམས་ལ་སྡུག་བསྔལ་མི་འདོད་པ་བསམ་པ་ནི་མཚུངས་པ་ཡིན་པ་ལ། བདག་གི་བསམ་པ་དང་ཁྱད་པར་ཅི་ཞིག་ཡོད་དེ་ཅི་ཡང་མེད་ན། རྒྱུ་མཚན་གང་གི་ཕྱིར་ན་སེམས་ཅན་གཞན་ཕ་མར་གྱུར་པ་དེ་རྣམས་ཀྱི་ལུས་སེམས་ཀྱི་སྡུག་བསྔལ་བསྲུང་བར་བྱ་བ་མ་ཡིན་པར་བདག་རང་ཉིད་གཅིག་པུའི་ཇི་ལྟར་ན་སྲུང་བར་བྱེད་འོས་ཏེ་མི་འོས་གསུངས།

གལ་ཏེ་དེ་ལ་སྡུག་བསྔལ་བས། །བདག་ལ་མི་གནོད་ཕྱིར་མི་བསྲུང་། །མ་འོངས་པ་ཡི་སྡུག་བསྔལ་ཡང་། །གནོད་མི་བྱེད་ན་དེ་ཅིས་བསྲུང་། །ཞེས་པ་ནི། དེ་ལ་ཁོ་ན་རེ། གལ་ཏེ་སེམས་ཅན་གཞན་དེའི་ལུས་དང་སེམས་ལ་སྡུག་བསྔལ་བྱུང་བས་བདག་རང་གི་ལུས་སེམས་ལ་མི་གནོད་པ་ཡིན་པའི་ཕྱིར། དེའི་ཕྱིར་ན་གཞན་སེམས་ཅན་གྱི་ལུས་སེམས་ཀྱི་སྡུག་བསྔལ་དེ་བདག་གིས་བསྲུང་མི་དགོས་སོ་སྙམ་ན། འོ་ན་དེ་ཡིན་ན། ཁྱོད་མ་འོངས་པ་ཡི་འཁྱག་ལྟོགས་བཀྲེས་སྐོམ་ལ་སོགས་པའམ་སྡིག་པ་བསགས་པའི་ཕྱི་མ་ངན་སོང་དུ་སྐྱེ་བའི་ཚ་གྲང་སོགས་ཀྱི་སྡུག་བསྔལ་དེ་ཉིད་ཀྱིས་ཀྱང་ད་ལྟར་དངོས་སུ་རང་ལ་གནོད་པ་མི་བྱེད་པ་ཡིན་ན། དེའི་རྒྱུ་དེ་སྤོང་བར་བྱེད་པ་དང་མཐུ་ཅན་སྒྲུབ་པ་སོགས་ཀྱི་སྒོ་ནས་ཅིའི་ཕྱིར་ན་བསྲུང་སྟེ་བསྲུང་བར་བྱ་མི་རིགས་སོ་གསུངས། དེ་ལ་ཁོ་ན་རེ། དེ་ནི་མི་འདྲ་སྟེ། མ་འོངས་པ་ན་བདག་རང་གིས་སྡུག་བསྔལ་དེ་དག་མྱོང་བར་འགྱུར་བ་ཡིན་ལ། སེམས་ཅན་གཞན་གྱི་སྡུག་བསྔལ་དེ་ནི་རང་གིས་མྱོང་དགོས་པ་མ་ཡིན་པའི་ཕྱིར་སྙམ་ན། 

བདག་གིས་དེ་ནི་མྱོང་སྙམ་པའི། །རྣམ་པར་རྟོག་དེ་ལོག་པ་སྟེ། །འདི་ལྟར་ཤི་བའང་གཞན་ཉིད་ལ། །སྐྱེ་བ་ཡང་ནི་གཞན་ཉིད་ཡིན། །ཞེས་པ་ནི། བདག་རང་གིས་མ་འོངས་པའི་ལུས་སེམས་ཀྱི་དྲོད་གྲང་བཀྲེས་སྐོམ་སོགས་ཀྱི་སྡུག་བསྔལ་དེ་ནི་མྱོང་བར་འགྱུར་རོ་སྙམ་པའི་ཚེ་སྔ་མ་དང་ཕྱི་མའི་ཕུང་པོ་ལྟ་བུའམ་ཚེ་སྟོད་དང་ཚེ་སྨད་ཀྱི་ཕུང་པོ་ལ་གཅིག་ཏུ་འཛིན་ཅིང་ཞེན་པའི་རྣམ་པར་རྟོག་པ་དེ་ནི་ཕྱིན་ཅི་ལོག་ཏུ་འཛིན་པ་ཁོ་ན་ཡིན་པ་སྟེ། དེའང་རྒྱུ་མཚན་འདི་ལྟར་ད་ལྟའི་སྐྱེ་བ་འདི་ནི་ཚེ་འཕོས་ཏེ་ཤི་བར་གྱུར་པའི་ཕུང་པོ་དེའང་ཚེ་ཕྱི་མའི་སྐྱེ་བའི་ཕུང་པོ་དེ་ལས་གཞན་ཉིད་ཡིན་ལ། ཚེ་ཕྱི་མ་གང་དུ་སྐྱེ་བའི་ཕུང་པོ་དེ་ནི་ཚེ་སྔ་མ་ཤི་བར་གྱུར་པའི་ཕུང་པོ་དེ་ལས་གཞན་ཉིད་ཀྱི་རང་བཞིན་ཡིན་པའི་ཕྱིར་རོ། །ཁོ་ན་རེ། དེ་ལྟར་ན་ཕུང་པོ་སྔ་མས་ལས་བྱས་པ་དེ་ཆུད་ཟོས་པ་དང༌། ཕུང་པོ་ཕྱི་མས་མ་བྱས་པའི་བདེ་སྡུག་དང་འཕྲད་པར་འགྱུར་རོ་སྙམ་དུ་སེམས་ན། དེ་ལྟ་བུ་ཡང་མི་འགྱུར་ཏེ། དེ་ཡང་། “གང་ལ་བརྟེན་ནས་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ཏེ། །དེ་ཕྱིར་རྟག་མིན་ཆད་པའང་མིན། །”ཞེས་གསུངས་པ་ལྟར། ཀུན་རྫོབ་ཐ་སྙད་དུ་གཅིག་དང་ཐ་དད་ཀྱི་བཏགས་ཆོས་ལས་གྲོལ་བའི་རྒྱུ་འབྲས་སམ་ལས་དང་འབྲས་བུ་རྟེན་ཅིང་འབྲེལ་བར་འབྱུང་བ་མི་གཡོ་བ་ཉིད་དུ་གྲུབ་པ་ཡིན་པའི་ཕྱིར་རོ། །

གང་ཚེ་གང་གི་སྡུག་བསྔལ་གང་། །དེ་ནི་དེ་ཉིད་ཀྱིས་བསྲུང་ན། །རྐང་པའི་སྡུག་བསྔལ་ལག་པས་མིན། །ཅི་ཕྱིར་དེས་ནི་དེ་བསྲུང་བྱ། །ཞེས་པ་ནི། དུས་གང་གི་ཚེ་སྡུག་བསྔལ་མྱོང་བ་པོ་གང་གི་མྱང་བྱ་སྡུག་བསྔལ་གང་ཡིན་པ་དེ་ནི་མྱོང་བ་པོ་དེ་ཉིད་ཀྱིས་ནི་བསྲུང་དགོས་ན། འོ་ན་རྐང་པ་ལ་བྱུང་པའི་རྡོ་དང་ཚེར་མ་ལ་སོགས་པས་གནོད་པའི་སྡུག་བསྔལ་དེ་ཉིད་ལག་པས་མྱོང་བ་མ་ཡིན་པའི་ཕྱིར། རྒྱུ་མཚན་ཅིའི་ཕྱིར་ན་ལག་པ་དེས་ནི་རྐང་པ་ལ་བྱུང་པའི་སྡུག་བསྔལ་དེ་བསྲུང་བར་བྱ་སྟེ་དེའང་བསྲུང་བར་བྱ་མི་འོས་གསུངས། 

གལ་ཏེ་རིགས་པ་མིན་ཡང་འདིར། །བདག་ཏུ་འཛིན་པས་འཇུག་ཅེ་ན། །བདག་གཞན་མི་རིགས་གང་ཡིན་དེ། །ཅི་ནུས་པར་ནི་སྤང་བྱ་ཉིད། །ཅེས་པ་ནི། ཁོ་ན་རེ། གལ་ཏེ་དེའི་ལག་མགོ་དང་རྐང་པ་གཉིས་སོ་སོར་ཐ་དད་ཡིན་པས་རྐང་པ་ལ་གནོད་པ་བྱུང་པ་ལག་པས་བསྲུང་རིགས་པ་མ་ཡིན་པ་ཡིན་ན་ཡང་། སྐབས་འདིར་རང་གི་ཡན་ལག་དང་ཉིང་ལག་ཐམས་ཅད་ཚོགས་པར་གྱུར་པ་ལ་ང་རང་གི་ལུས་ཡིན་བསམ་ནས་བདག་ཏུ་འཛིན་པ་དེ་ཉིད་ཀྱིས་བསྲུང་བའི་བློ་གཅིག་ཏུ་འཇུག་པ་ཡིན་པས་བསྲུང་བ་ཡིན་ཞེས་ཟེར་ན། འོ་ན་བདག་དང་གཞན་གྱི་རྒྱུད་ན་མི་རིགས་པ་སྡུག་བསྔལ་དང་གནོད་པ་གང་དང་གང་ཡོད་པ་དེ་དག་ཐམས་ཅད་ཅི་ནུས་གང་ནུས་ཀྱི་ཚུལ་གྱིའམ་ཅི་ནུས་པར་ནི་རང་གིས་སྤང་བར་བྱ་དགོས་པ་ཉིད་དོ་གསུངས། 

རྒྱུད་དང་ཚོགས་ཞེས་བྱ་བ་ནི། །ཕྲེང་བ་དམག་ལ་སོགས་བཞིན་བརྫུན། །སྡུག་བསྔལ་ཅན་གང་དེ་མེད་པ། །དེས་འདི་སུ་ཞིག་དབང་བར་འགྱུར། །ཞེས་པ་ནི། གལ་ཏེ་སྤྱིར་སྐྱེ་བ་སྔ་མ་དང་ཕྱི་མ་སོ་སོ་ཐ་དད་ཀྱང་སྐྱེ་བའི་རྒྱུད་གཅིག་པ་ཡིན་པ་སྟེ། གང་ཟག་གི་བདག་དང་རྐང་ལག་སོགས་ཡན་ལག་ཐ་དད་ཀྱང༌། དེ་ཐམས་ཅད་ཚོགས་པ་སྟེ་ལུས་གཅིག་ཡིན་པས་ན་དེ་ཉིད་བསྲུང་ངོ་ཞེ་ན། རྒྱུད་དང་ཚོགས་པ་ཞེས་པ་དེ་དག་ནི་རིམ་པ་བཞིན་དུ། དཔེར་ན། ཕྲེང་རྡོག་དུ་མ་འདུས་པ་ལ་ཕྲེང་བ་ཞེས་གཅིག་ཏུ་བཏགས་པ་དང༌། མཚོན་ཆ་འཁྱེར་བའི་མི་མང་པོ་འདུས་པ་ལ་དམག་ཅེས་གཅིག་ཏུ་བཏགས་པར་ལྟར་བརྫུན་པ་ཡིན་པ་སྟེ། དེ་ཡང་ཤེས་རིག་སྐད་ཅིག་སྔ་ཕྱིར་རིམ་པ་བཞིན་དུ་བྱུང་པ་ལས་ལོགས་སུ་རྒྱུད་གཅིག་ཅེས་བྱ་བ་དང་། ཡན་ལག་སོ་སོར་དབྱེ་བ་བྱེད་པ་ལས་ལོགས་སུ་ལུས་གཅིག་ཅེས་མེད་པ་ཡིན་པའི་ཕྱིར། དེས་ན་སྐྱེ་བ་སྔ་ཕྱི་འདོར་ལེན་བྱེད་པ་པོའམ་ཚོགས་པ་ཅན་གྱི་གང་ཟག་གི་བདག་ཅེས་བྱ་བ་ཞིག་ནི་གཏན་ནས་མེད་ལ། དེ་ལྟར་ན་སྡུག་བསྔལ་ཅན་གྱི་བདག་གང་ཡིན་པ་དེ་མེད་པ་ཡིན་པ་རྒྱུ་མཚན་དེས་ན་མྱང་བར་བྱ་རྒྱུའི་སྡུག་བསྔལ་འདི་མྱོང་བ་པོ་སུ་ཞིག་ལ་དབང་བར་འགྱུར་ཏེ་དེ་དབང་དུ་བྱེད་པ་པོ་མེད་པ་ཡིན་པའི་ཕྱིར་གསུངས། འདིས་ནི་གང་ཟག་གི་བདག་མེད་པའང་བསྟན་པ་ཡིན་ནོ། །

སྡུག་བསྔལ་བདག་པོ་མེད་པར་ནི། །ཐམས་ཅད་བྱེ་བྲག་མེད་པ་ཉིད། །སྡུག་བསྔལ་ཡིན་ཕྱིར་དེ་བསལ་བྱ། །ངེས་པས་དེར་ནི་ཅི་ཞིག་བྱ། །ཞེས་པ་ནི། དེ་ལྟར་ན་མྱང་བར་བྱ་རྒྱུའི་སྡུག་བསྔལ་དེ་ཉིད་ལ་མྱོང་བ་པོའི་བདག་པོའམ་བདག་ཅེས་བྱ་བ་མེད་པར་ནི་བདག་དང་གཞན་ཐམས་ཅད་བྱེ་བྲག་མེད་པ་ཉིད་ཡིན་པ་རྒྱུ་མཚན་དེའི་ཕྱིར་ན། ལར་སྡུག་བསྔལ་ཡིན་པའི་ཕྱིར་ན་དེ་ཉིད་བསལ་བར་བྱ་ཡི། བདག་གི་སྡུག་བསྔལ་བསལ་བར་བྱ་ལ། གཞན་གྱི་སྡུག་བསྔལ་ནི་བསལ་བར་བྱ་བ་མ་ཡིན་ཞེས་པའི་བྱ་བའི་ངེས་པས་སྐབས་དེར་ནི་ཅི་ཞིག་སྟེ་དགོས་པ་མེད་གསུངས།

ཅི་ཕྱིར་ཀུན་གྱི་སྡུག་བསྔལ་ནི། །བཟློག་པར་བྱ་ཞེས་བརྩད་དུ་མེད། །གལ་ཏེ་བཟློག་ནའང་ཐམས་ཅད་བཟློག །དེ་མིན་བདག་ཀྱང་སེམས་ཅན་བཞིན། །ཞེས་པ་ནི། རྒྱུ་མཚན་ཅིའི་ཕྱིར་བདག་གཞན་ཀུན་གྱི་སྡུག་བསྔལ་དེ་ནི་བདག་རང་ཉིད་གཅིག་པོས་བཟློག་པར་བྱ་ཞེས་པའི་སྒོ་ནས་བརྩད་དུ་ཡང་མེད་ལ། གལ་ཏེ་བདག་གི་སྡུག་བསྔལ་དེ་ཉིད་རང་ཉིད་ཀྱིས་བཟློག་སྟེ་བསལ་བར་བྱ་དགོས་ན། བདག་གཞན་ཐམས་ཅད་ཀྱི་སྡུག་བསྔལ་དེའང་ཅི་ནུས་ཀྱི་ཚུལ་གྱི་སྒོ་ནས་བཟློག་པར་བྱ་ལ། གཞན་གྱི་སྡུག་བསྔལ་དེ་བཟློག་པར་བྱ་བ་མ་ཡིན་ན། འོ་ན་བདག་རང་གི་སྡུག་བསྔལ་དེ་ཉིད་ཀྱང་སེམས་ཅན་གཞན་གྱི་སྡུག་བསྔལ་བཞིན་དུ་བཟློག་པར་མི་བྱ་སྟེ། རྒྱུ་མཚན་མཚུངས་པ་ཡིན་པའི་ཕྱིར་གསུངས།

གཉིས་པ་དེ་ལ་རྩོད་པ་སྤང་བ་ནི། སྙིང་རྗེས་སྡུག་བསྔལ་མང་གྱུར་པས། །ཅི་ཕྱིར་ནན་གྱིས་བསྐྱེད་ཅེ་ན། །འགྲོ་བའི་སྡུག་བསྔལ་བསམ་བྱས་ན། །ཇི་ལྟར་སྙིང་རྗེ་སྡུག་བསྔལ་མང་། །ཞེས་པ་ནི། འོ་ན་སྡུག་བསྔལ་ཡིན་ན་བསལ་བྱ་ཡིན་པ་ངེས་ན། བྱང་ཆུབ་སེམས་དཔའི་སྙིང་རྗེས་སེམས་ཅན་གཞན་ལ་དམིགས་ཏེ་སྡུག་བསྔལ་དང་འབྲལ་བར་འདོད་པའི་བློ་སྐྱེས་པའི་གནས་སྐབས་ན་རང་རྒྱུད་ལ་ཡིད་མི་བདེ་བའི་སྡུག་བསྔལ་མང་པོར་གྱུར་པ་ཡིན་པས། རྒྱུ་མཚན་ཅིའི་ཕྱིར་ན་ནན་གྱི་སྒོ་ནས་སྙིང་རྗེ་སྒོམ་པའི་སྒོ་ནས་སྡུག་བསྔལ་དེ་རང་རྒྱུད་ལ་བསྐྱེད་པར་བྱེད་ཅེ་ན། འགྲོ་བ་སེམས་ཅན་གཞན་རྣམས་ཀྱི་སྐྱེ་རྒ་ན་འཆི་དང་ངན་སོང་གསུམ་གྱི་ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་དྲག་པོ་དེ་རྣམས་ལ་བསམ་པར་བྱས་ན། ཚུལ་ཇི་ལྟར་ན་བྱང་ཆུབ་སེམས་དཔས་སྡུག་བསྔལ་དེ་དག་འབྲལ་བར་འདོད་པའི་སྙིང་རྗེ་སྒོམ་པ་དེ་སྡུག་བསྔལ་མང་བ་ཡིན་ཏེ་མ་ཡིན་གསུངས། 

གལ་ཏེ་སྡུག་བསྔལ་གཅིག་གིས་ནི། །སྡུག་བསྔལ་མང་པོ་མེད་འགྱུར་ན། །བརྩེ་དང་ལྡན་པས་སྡུག་བསྔལ་དེ། །རང་དང་གཞན་ལ་བསྐྱེད་བྱ་ཉིད། །ཅེས་པ་ནི། གལ་ཏེ་བྱང་ཆུབ་སེམས་དཔས་སེམས་ཅན་གཞན་གྱི་སྡུག་བསྔལ་ལ་དམིགས་ཏེ་དེ་བྲལ་བར་འདོད་པའི་སྙིང་རྗེ་སྒོམ་པའི་སྡུག་བསྔལ་ལྟ་བུ་གཅིག་གིས་ནི་སེམས་ཅན་གཞན་གྱི་རྒྱུད་ཀྱི་སྡུག་བསྔལ་མང་པོ་ཅི་རིགས་པ་མེད་པའམ་སྤང་བར་བྱེད་པར་འགྱུར་བ་ཡིན་ན། བརྩེ་བ་སྙིང་རྗེ་དང་ལྡན་པའི་བྱང་ཆུབ་སེམས་དཔས་སྙིང་རྗེ་སྒོམ་པའི་སྡུག་བསྔལ་དེ་ནི་བདག་དང་སེམས་ཅན་གཞན་གྱི་རྒྱུད་ལ་བསྐྱེད་པར་བྱ་བ་ཁོ་ན་ཉིད་དོ། །

དེས་ན་མེ་ཏོག་ཟླ་མཛེས་ཀྱིས། །རྒྱལ་པོའི་གནོད་པ་ཤེས་ཀྱང་ནི། །བདག་གི་སྡུག་བསྔལ་མ་བསལ་ཏེ། །མང་པོའི་སྡུག་བསྔལ་ཟད་འགྱུར་ཕྱིར། །ཞེས་པ་ནི། རྒྱུ་མཚན་དེ་ཉིད་ཀྱི་ཕྱིར་ན་སྔོན་དགེ་སློང་བྱང་ཆུབ་སེམས་དཔའ་མེ་ཏོག་ཟླ་མཛེས་ཞེས་བྱ་བ་དེ་ཉིད་ཀྱིས་རྒྱལ་པོ་དཔལ་བྱིན་གྱི་ཕོ་བྲང་རིན་ཆེན་གདན་དུ་ཆོས་བསྟན་པར་མཛད་པས་སྲོག་ཆགས་བྱེད་བ་ཁྲག་ཁྲིག་བརྒྱ་སྟོང་མང་པོ་མཐོ་རིས་དང་ཐར་པའི་ལམ་དུ་བཀོད་པར་མཛད་པའི་གནས་སྐབས་ན། རྒྱལ་པོ་དཔལ་བྱིན་གྱིས་ཕྲག་དོག་གིས་ཤན་པ་དགའ་བྱེད་ཅེས་བྱ་བ་ལ་བགོས་ཏེ་ཁོང་གི་སྐུ་སྲོག་དཀྲོངས་པ་ན། བྱང་ཆུབ་སེམས་དཔའ་རང་ཉིད་ཀྱིས་སྔར་ནས་མངོན་ཤེས་ཀྱི་སྒོ་ནས་རྒྱལ་པོས་རང་ལ་གནོད་པ་འབྱུང་བ་ཡིན་པ་དེ་འདྲ་ཤེས་ཀྱང་ནི། བདག་གི་སྐུ་སྲོག་འདོར་དགོས་པའི་སྡུག་བསྔལ་སྙིང་རྗེའི་སྒོ་ནས་མ་བསལ་ཏེ། རྒྱལ་པོའི་ཕོ་བྲང་འཁོར་གྱི་སྲོག་ཆགས་བྱེ་བ་ཁྲག་ཁྲིག་མང་པོ་དེ་དག་རྣམས་ཀྱི་འཁོར་བ་དང་ངན་སོང་གི་སྡུག་བསྔལ་དེ་དག་ཟད་པར་འགྱུར་བའི་ཕྱིར་དུ་རང་ཉིད་ཀྱི་སྡུག་བསྔལ་བློས་བཏང་བར་མཛད་པ་ཇི་ལྟ་བ་དེ་བཞིན་ནོ། །

གསུམ་པ་དེ་ལྟར་སྒོམ་པའི་ཕན་ཡོན་བསྟན་པ་ནི། དེ་ལྟར་རྒྱུད་ནི་གོམས་གྱུར་པ། །གཞན་གྱི་སྡུག་བསྔལ་ཞི་དགའ་བས། །པད་མོའི་མཚོ་རུ་ངང་པ་ལྟར། །མནར་མེད་པར་ཡང་འཇུག་པར་འགྱུར། །ཞེས་པ་ནི། གོང་དུ་བཤད་པ་དེ་ལྟར་དུ་བྱང་ཆུབ་སེམས་དཔའི་ཐུགས་རྒྱུད་དེ་ཉིད་ནི་སྙིང་རྗེ་སྒོམ་པ་ལ་གོམས་པར་གྱུར་པ་དེས་ན་སེམས་ཅན་གཞན་གྱི་ལུས་སེམས་ལ་ཡོད་པའི་སྡུག་བསྔལ་དེ་དག་ཐམས་ཅད་ཞི་བར་བྱེད་པ་ལ་རྣམ་པ་ཀུན་ཏུ་དང་དུ་ལེན་ཏེ་དགའ་བ་ཡིན་པས། དཔེར་ན། མེ་ཏོག་པདྨས་བརྒྱན་པའི་མཚོའི་ནང་དུའམ་མཚོ་རུ་བྱ་ངང་པ་དེ་ཉིད་དགའ་བཞིན་སྤྲོ་བཞིན་དུ་འཇུག་པ་ལྟར། བྱང་ཆུབ་སེམས་དཔའ་ཡང་སེམས་ཅན་གཞན་སྡུག་བསྔལ་ལས་གྲོལ་བར་བྱ་བའི་ཕྱིར་དུ་མནར་མེད་པའི་དམྱལ་བའི་མེའི་ནང་དུ་ཡང་ཚམ་ཚོམ་མེད་པར་འཇུག་པར་མཛད་པར་གསུངས། 

སེམས་ཅན་རྣམས་ནི་གྲོལ་བ་ན། །དགའ་བའི་རྒྱ་མཚོ་གང་ཡིན་པ། །དེ་ཉིད་ཀྱིས་ནི་ཆོག་མིན་ནམ། །ཐར་པ་འདོད་པས་ཅི་ཞིག་བྱ། །ཞེས་པ་ནི། བྱང་ཆུབ་སེམས་དཔས་བདག་ཉིད་གཅིག་པུར་ཐར་པ་དོན་དུ་མི་གཉེར་བའི་རྒྱུ་མཚན་གང་ཞེ་ན། བྱང་ཆུབ་སེམས་དཔས་སེམས་ཅན་རྣམས་འཁོར་བ་དང་ངན་སོང་གི་སྡུག་བསྔལ་ལས་ཅི་རིགས་པ་གྲོལ་བ་ན་ཐུགས་རྒྱུད་ལ་དགའ་བའི་རྒྱ་མཚོ་མཐའ་ཡས་པ་ཞིག་ཐོབ་པ་གང་ཡིན་པ་དེ་ཉིད་ཀྱིས་ནི་ཆོག་པ་མིན་ནམ་ཅི་སྟེ་ཡིན་པའི་ཕྱིར། རང་ཉིད་གཅིག་པུ་ཞི་བདེ་དོན་གཉེར་གྱི་སྒོ་ནས་ཐར་པ་འདོད་པས་ཅི་ཞིག་བྱ་སྟེ་དགོས་པ་མེད་པར་གསུངས། 

དེ་ལྟས་གཞན་གྱི་དོན་བྱས་ཀྱང་། །རློམ་སེམས་དང་ནི་ངོ་མཚར་མེད། །གཅིག་ཏུ་གཞན་དོན་ལ་དགའ་བས། །རྣམ་སྨིན་འབྲས་བུའི་རེ་བ་མེད། །ཅེས་པ་ནི། རྒྱུ་མཚན་དེ་ལྟ་བས་ན་བྱང་ཆུབ་སེམས་དཔའི་སྙིང་རྗེས་སེམས་ཅན་གཞན་སྡུག་བསྔལ་ལས་སྒྲོལ་བ་སོགས་ཀྱི་དོན་གང་ཙམ་བྱས་ཀྱང་། རང་ཉིད་མཆོག་ཏུ་རློམ་པའི་སེམས་དང་ནི། དེ་ལ་ངོ་མཚར་བ་བརྩི་བ་ལྟ་བུ་གཏན་ནས་མེད་ལ། མཐའ་གཅིག་ཏུ་སེམས་ཅན་གཞན་གྱི་དོན་སྒྲུབ་པ་ཁོ་ན་ལ་ཐུགས་རྒྱུད་དགའ་བ་ཡིན་པས། དེའི་རྣམ་སྨིན་གྱི་འབྲས་བུ་མ་འོངས་པ་ན་མཐོ་རིས་དང་ཐར་པ་སོགས་ཐོབ་པ་ལའང་རྣམ་པ་ཀུན་ཏུ་རེ་བ་མེད་དེ། བྱང་ཆུབ་སེམས་དཔས་གཞན་དོན་ཁོ་ན་དོན་དུ་གཉེར་བར་མཛད་པ་ཡིན་པར་གསུངས། 

གསུམ་པ་དོན་བསྡུ་བ་ནི། དེ་བས་ཇི་ལྟར་ཆུང་ངུ་ན། །མི་སྙན་ལས་ཀྱང་བདག་བསྲུང་བ། །དེ་བཞིན་གཞན་ལ་བསྲུང་སེམས་དང༌། །སྙིང་རྗེའི་སེམས་ནི་དེ་ལྟར་བྱ། །ཞེས་པ་ནི། སེམས་ཅན་གཞན་གྱི་དོན་དུ་ཤིན་ཏུ་ཐུགས་དགྱེས་པ་ཡིན་པ་རྒྱུ་མཚན་དེ་ལྟ་བས་ན་ཇི་ལྟར་ན་ཆུང་ངུ་ན་སྟེ་རང་གི་འགྲོ་འཆག་ཉལ་འདུག་གི་སྤྱོད་ལམ། ངག་གི་སྒོ་ནས་གཏམ་སྨྲ་བརྗོད་ལ་སོགས་པ་ཕྲན་ཚེགས་ལ་མི་གཞན་གྱིས་མི་སྙན་པ་བརྗོད་པ་ལས་ཀྱང་བདག་རང་གིས་རང་ཉིད་གཟབ་གཟབ་ཀྱི་སྒོ་ནས་བསྲུང་བར་བྱེད་པའི་དཔེ་དེ་བཞིན་དུ། སེམས་ཅན་གཞན་ལ་ཡང་གནོད་པ་ཆུང་ངུ་ཡན་ཆད་ལ་བསྲུང་བའི་སེམས་དང་། སྡུག་བསྔལ་དེ་དང་དེ། གནོད་པ་དེ་དང་དེ་ལས་སྒྲོལ་བར་བྱེད་པའི་སྙིང་རྗེའི་སེམས་ནི་དེ་ལྟར་དུ་གོམས་པར་བྱ་གསུངས། །

བདག་གཞན་བརྗེ་བ་སྒོམ་པའི་ཚུལ། གཉིས་པ་བདག་གཞན་བརྗེ་བ་སྒོམ་པའི་ཚུལ་ལ་གཉིས་ཏེ། རྒྱུ་མཚན་གྱི་སྒོ་ནས་མདོར་བསྟན་པ་དང༌། དེ་སྒོམ་པའི་ཚུལ་རྒྱས་པར་བཤད་པའོ། །དང་པོ་ནི། གོམས་པ་ཡིས་ནི་གཞན་དག་གི །ཁུ་བ་ཁྲག་གི་ཐིགས་པ་ལ། །དངོས་པོ་མེད་པར་གྱུར་ཀྱང་ནི། །བདག་ཀོ་ཞེས་ནི་ཤེས་པ་ལྟར། །ཞེས་པ་ནི། བདག་དང་བདག་གིར་འཛིན་པའི་བདག་འཛིན་གྱི་བློ་དེ་གོམས་པ་ཡིས་ནི་གཞན་ཕ་དང་མ་དག་གི་མི་གཙང་བའི་ཁུ་བ་དང་ཁྲག་གི་ཐིགས་པ་ཙམ་ལ་བདག་དང་བདག་གི་བའི་དངོས་པོར་གང་ཡང་མེད་པ་ཉིད་དུ་གྱུར་ཀྱང་ནི། བདག་ཀོ་ཞེས་པའམ་བདག་གིས་ལུས་ཞེས་པ་སོགས་ཤེས་པའམ་འཛིན་པ་གོམས་པ་ལྟར། 

དེ་བཞིན་གཞན་གྱི་ལུས་ལ་ཡང་། །བདག་ཅེས་ཅི་ཡི་ཕྱིར་མི་བཟུང་། །བདག་གི་ལུས་ནི་གཞན་དག་ཏུའང་། །བཞག་པ་དེ་ལྟར་དཀའ་བ་མེད། །ཅེས་པ་ནི། དཔེ་དེ་བཞིན་དུ་སེམས་ཅན་གཞན་གྱི་ལུས་དེ་ལ་ཡང་བདག་དང་བདག་གིར་ཅེས་བྱ་བ་ཅི་ཡི་ཕྱིར་ན་བཟུང་མི་ནུས་ཏེ། གོམས་ན་བཟུང་ནུས་ཤིང༌། དེའི་སྐབས་ན་བདག་གི་ལུས་འདི་ཉིད་ནི་སེམས་ཅན་གཞན་གྱི་གོ་གནས་དག་ཏུ་ཕར་བཞག་པ་དེ་ལྟར་བྱེད་པ་ཡིན་ན་ཡང་། དེ་ལ་ཡང་དཀའ་བ་མེད་པར་འགྱུར་བ་ཡོད་གསུངས། 

བདག་ཉིད་སྐྱོན་བཅས་གཞན་ལ་ཡང་། །ཡོན་ཏན་རྒྱ་མཚོར་ཤེས་བྱས་ནས། །བདག་འཛིན་ཡོངས་སུ་དོར་བ་དང་། །གཞན་བླང་བ་ནི་བསྒོམ་པར་བྱ། །ཞེས་པ་ནི། རང་དོན་ཡིད་བྱེད་ཀྱིས་བདག་ཉིད་གཅེས་པར་བཟུང་བ་ན་སྐྱོན་དང་བཅས་པའི་རང་བཞིན་ཡིན་པ་དང༌། སེམས་ཅན་གཞན་ལ་གཅེས་པར་བཟུང་ན་སྐྱེས་བུ་དམ་པ་རྣམས་ཀྱིས་བསྟོད་ཅིང་བསྔགས་པ་ལ་སོགས་པའི་ཡོན་ཏན་རྒྱ་མཚོ་ལྟ་བུར་མཐའ་ཡས་པའི་རང་བཞིན་ཡོད་པ་ཤེས་པར་བྱས་ནས། བདག་གཅེས་འཛིན་གྱི་བསམ་པ་དེ་ཡོངས་སུ་དོར་བ་དང༌། སེམས་ཅན་གཞན་ལ་གཅེས་པར་འཛིན་ཅིང་དང་དུ་བླངས་པ་དེ་ནི་ཡང་ནས་ཡང་དུ་བསྒོམ་པར་བྱ་གསུངས་སོ། །

གཉིས་པ་ལ་རྒྱས་པར་བཤད་པ་ལ་གསུམ་སྟེ། བདག་གཞན་བརྗེ་ཚུལ་སྤྱིར་བསྟན་པ་དང༌། གཉེན་པོའི་ཁྱད་པར་བྱེ་བྲག་ཏུ་སྒོམ་པ། བདག་གཞན་བརྗེས་ནས་ཇི་ལྟར་སྒྲུབ་པའི་ཐབས་ལ་གདམས་པའོ། །དང་པོ་ལ་བཞི། གཞན་དང་དུ་བླང་བའི་ཚུལ་དང༌། བདག་གཅེས་འཛིན་དོར་བ། བདག་གཞན་གཙོ་བོར་བྱས་པའི་སྐྱོན་ཡོན་བསྟན་པ། ངེས་པར་དུ་བརྗེ་དགོས་པར་གདམས་ཏེ་བརྗེ་བ་དངོས་དང་བཅས་པའོ། །དང་པོ་ནི། ཇི་ལྟར་ལག་པ་ལ་སོགས་པ། །ལུས་ཀྱི་ཡན་ལག་ཡིན་འདོད་ལྟར། །དེ་བཞིན་འགྲོ་བའི་ཡན་ལག་ཏུ། །ཅི་ཕྱིར་ལུས་ཅན་རྣམས་མི་འདོད། །ཅེས་པ་ནི། འགྲོ་བ་སེམས་ཅན་རྣམས་རིགས་ཐ་དད་པ་དང༌། ནང་གསེས་ཀྱི་བྱེ་བྲག་སོ་སོར་ཡིན་པས་བརྗེ་མི་ནུས་སོ་སྙམ་ན། དེའང་སྐྱོན་མེད་དེ། ཇི་ལྟར་ན་རང་གི་ལུས་ལ་ལག་པ་དང་རྐང་པ་མགོ་ལ་སོགས་པ་དབྱེ་བ་ཡིན་ན། ཡན་ལག་དང་ཉིང་ལག་ཐ་དད་པ་ཤིན་ཏུ་མང་ཡང་ཐམས་ཅད་ལུས་ཀྱི་ཡན་ལག་ཏུ་བདག་གིས་ཉིད་དུ་འཛིན་པའི་བློ་སྐྱེ་བ་འདོད་པ་ལྟར། དེ་ཡང་དེ་བཞིན་དུ་འགྲོ་བ་ཞེས་བྱ་བ་ལྟ་བུ་གཅིག་ཏུ་བཟུང་ནས་འགྲོ་བའི་ཡན་ལག་ལྟ་བུ་ཉིད་དུ་ཅིའི་ཕྱིར་ན་ལྷ་དང་ཀླུ་ལ་སོགས་པའི་ལུས་ཅན་སེམས་ཅན་བྱེ་བྲག་དེ་རྣམས་ཐམས་ཅད་མི་འདོད་དེ་འདོད་པར་འོས་སོ་གསུངས།

ཇི་ལྟར་བདག་མེད་ལུས་འདི་ལ། །གོམས་པས་བདག་གི་བློ་འབྱུང་བ། །དེ་བཞིན་སེམས་ཅན་གཞན་ལ་ཡང་། །གོམས་པས་བདག་བློ་ཅིས་མི་སྐྱེ། །ཞེས་པ་ནི། ཚུལ་ཇི་ལྟར་ན་བདག་མེད་པའམ་ང་མེད་པའི་ལུས་མི་གཙང་བའི་རང་བཞིན་འདི་ཉིད་ལ་བདག་འཛིན་གྱི་བློ་གོམས་པར་གྱུར་པས་བདག་བདེའོ། །བདག་སྡུག་བསྔལ་ལོ་སྙམ་པ་སོགས་བདག་དང་བདག་གི་བའི་བློ་ཐོག་མེད་ནས་འབྱུང་བ་ཡིན་པ་དཔེ་དེ་བཞིན་དུ། སེམས་ཅན་གཞན་ལ་ཡང་བདག་དང་བདག་གི་བའི་བློ་དེ་གོམས་པར་བྱས་པས་བདག་གི་བློ་ཅིའི་ཕྱིར་ན་མི་སྐྱེ་སྟེ་དེའང་སྐྱེའོ་གསུངས། 

དེ་ལྟ་ན་ནི་གཞན་གྱི་དོན། །བྱས་ཀྱང་ངོ་མཚར་རློམ་མི་འབྱུང༌། །བདག་ཉིད་ཀྱིས་ནི་ཟས་ཟོས་ནས། །ལན་ལ་རེ་བ་མི་འབྱུང་བཞིན། །ཞེས་པ་ནི། དེ་ལྟར་གཞན་ལ་བདག་དང་བདག་གིར་འཛིན་པའི་བློ་གོམས་པར་གྱུར་ན་ནི། སེམས་ཅན་གཞན་གྱི་དོན་རང་གིས་ཇི་ཙམ་བྱས་ཀྱང་རང་ལ་ངོ་མཚར་བ་འཛིན་པ་དང་། ང་རྒྱལ་གྱི་སྒོ་ནས་རློམ་པའམ་ཁེངས་པ་དེའང་མི་འབྱུང་ལ། དཔེར་ན། བདག་རང་ཉིད་ཀྱིས་ནི་ཁ་ཟས་ཟོས་ནས་དེའི་ལན་ལ་རེ་བ་མི་འབྱུང་བ་དཔེ་ཇི་ལྟ་བ་དེ་བཞིན་ནོ། །

དེ་བས་ཇི་ལྟར་ཆུང་ངུ་ན། །མི་སྙན་ལས་ཀྱང་བདག་བསྲུང་བ། །དེ་བཞིན་འགྲོ་ལ་སྲུང་སེམས་དང༌། །སྙིང་རྗེའི་སེམས་ནི་གོམས་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་ཇི་ལྟར་ཆུང་ངུ་ཞིག་ན་སྟེ་གཞན་གྱིས་མི་སྙན་པ་བརྗོད་པ་ལས་ཀྱང་བདག་གི་ལུས་ངག་གི་སྤྱོད་ལམ་གཟབ་ནས་བསྲུང་བར་བྱེད་པ་དཔེ་དེ་བཞིན་དུ། འགྲོ་བ་གཞན་ལ་ཡང་གནོད་པ་ཆུང་ངུ་དང་སྡུག་བསྔལ་ཆུང་ངུ་ལས་སྲུང་བའི་སེམས་དང༌། དེ་ལས་སྒྲོལ་བའི་སྙིང་རྗེའི་སེམས་ནི་ཡང་ནས་ཡང་དུ་གོམས་པར་བྱ་འོས་གསུངས། 

དེ་བས་མགོན་པོ་སྤྱན་རས་གཟིགས། །ཐུགས་རྗེ་ཆེན་པོས་འགྲོ་བ་ཡི། །འཁོར་གྱི་འཇིགས་པའང་བསལ་བའི་ཕྱིར། །རང་གི་མཚན་ཡང་བྱིན་གྱིས་བརླབས། །ཞེས་པ་ནི།སེམས་ཅན་གཞན་ལ་གནོད་པ་ཆུང་ངུ་ལས་བསྲུང་བ་དང༌། སྡུག་བསྔལ་ཆུང་ངུ་ལས་ཀྱང་སྐྱོབ་པར་འདོད་པའི་བློ་ཡང་ནས་ཡང་དུ་གོམས་པར་བྱ་བ་དང་། གོམས་ནས་གོང་ནས་གོང་དུ་འཕེལ་བར་འགྱུར་བ་ཡོད་པ་རྒྱུ་མཚན་དེ་ལྟ་བས་ན་མགོན་པོ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་དེ་ཉིད་ཀྱིས་སྔོན་སློབ་པ་ལམ་གྱི་གནས་སྐབས་ནས་བཟུང་སྟེ་ཁམས་གསུམ་གྱི་སེམས་ཅན་ཐམས་ཅད་སྡུག་བསྔལ་ལས་སྐྱོབ་པར་འདོད་པའི་ཐུགས་ཡང་ནས་ཡང་དུ་བསྐྱེད་དེ། དེ་ཡང་སེམས་ཅན་མེས་འཚིག་པར་གྱུར་པ་དང་། ཆུ་ཡིས་འཆི་བར་གྱུར་པའི་གནས་སྐབས་ན་བདག་གི་མིང་ལན་གསུམ་དུ་དྲན་པ་ཙམ་གྱིས་དེ་དང་དེ་ལས་སྐྱོབ་པར་ཤོག་ཅེས་པའི་སྨོན་ལམ་དང་བྱིན་རླབས་མཛད་པ། ཡང་སེམས་ཅན་གང་ཞིག་འཁོར་གྱི་ནང་དུ་བག་ཚ་བའི་འཇིགས་པ་བྱུང་པའི་གནས་སྐབས་ན་ཡང་བདག་གི་མིང་ལན་གསུམ་དུ་དྲན་ན་དེའི་འཇིགས་པ་ལས་ཐར་བར་ཤོག་ཅེས་བྱ་བ། དེ་ལྟ་བུའི་སྒོ་ནས་འགྲོ་བ་ཡི་འཁོར་གྱི་ནང་དུ་ཆོས་བསྟན་པ་ལ་སོགས་པའི་ཚེ་ན་བག་ཚ་བའི་འཇིགས་པ་བྱུང་ན་དེའང་བསལ་བར་བྱ་བའི་ཕྱིར་དུ་རང་ཉིད་ཀྱི་མཚན་གང་ཡིན་པ་དེ་ཉིད་ཀྱང་སྨོན་ལམ་དང་ཏིང་ངེ་འཛིན་ནམ་ཡེ་ཤེས་ཀྱི་སྒོ་ནས་བྱིན་གྱིས་བརླབས་པར་མཛད་པ་དེ་ལྟ་བུ་ཡིན་པར་གསུངས། 

དཀའ་ལས་ཕྱིར་ལྡོག་མི་བྱ་སྟེ། །འདི་ལྟར་གོམས་པའི་མཐུ་ཡིས་ནི། །གང་གི་མིང་ཐོས་འཇིགས་པ་ཡང་། །དེ་ཉིད་མེད་ན་མི་དགར་འགྱུར། །ཞེས་པ་ནི། ད་ལྟར་ཐོག་མ་ལས་དང་པོ་བའི་སྐབས་ན་རང་གི་དོན་ཡལ་བར་དོར་ནས་སེམས་ཅན་གཞན་གྱི་དོན་དུ་བསམ་པ་དང་སྦྱོར་བས་འབད་དེ་དཀའ་ངལ་བྱུང་པ་ན་དེ་ལས་ཕྱིར་ལྡོག་པ་ནི་མི་བྱ་སྟེ། དེ་ཡང་འདི་ལྟར་རིམ་པས་རང་དོན་ཡལ་བར་དོར་ནས་གཞན་དོན་ལྷུར་ལེན་པ་ལ་གོམས་པའི་མཐུ་ཡིས་ནི། ཐོག་མར་བདག་དང་གཞན་གྱི་བདེ་སྡུག་དང་དགེ་སྡིག་དེ་དག་བརྗེ་དགོས་པ་གང་གི་མིན་ཙམ་རྣ་བའི་ལམ་དུ་ཐོས་པའི་སྐབས་ནའང་འཇིག་པའམ་སྐྲག་པར་བྱེད་པ་ཡིན་ན་ཡང་། དེ་ཉིད་ཡང་ནས་ཡང་དུ་གོམས་པ་ཡིན་ན། མཐར་ནམ་ཞིག་གི་ཚེ་ན་གཞན་དོན་ལྷུར་ལེན་པའམ་སྒྲུབ་པར་བྱེད་པ་དེ་ལྟ་བུའི་ལས་བྱ་བ་དེ་ཉིད་མེད་ན་རང་ཉིད་ཀྱི་སྙིང་མི་དགའ་བར་འགྱུར་བ་ལྟ་བུ་གོམས་པར་འགྱུར་བ་ཡོད་པར་གསུངས། 

གང་ཞིག་བདག་དང་གཞན་རྣམས་ནི། །མྱུར་དུ་བསྐྱབ་པར་འདོད་པ་དེས། །བདག་དང་གཞན་དུ་བརྗེ་བྱ་བར། །གསང་བའི་དམ་པ་སྤྱད་པར་བྱ། །ཞེས་པ་ནི། གང་ཟག་གང་ཞིག་གིས་བདག་དང་སེམས་ཅན་གཞན་རྣམས་ནི་འཁོར་བ་དང་ངན་སོང་གི་སྡུག་བསྔལ་ལས་མྱུར་དུ་བསྐྱབ་པར་འདོད་པ་སྙིང་རྗེ་དང་ལྡན་པ་དེས་ནི། བདག་དང་གཞན་དུ་བརྗེ་བར་བྱ་བ་ཞེས་པ་སྟེ་བདག་གི་དགེ་བ་དང་དེའི་འབྲས་བུ་བདེ་བ། གཞན་གྱི་སྡིག་པ་དང་དེའི་འབྲས་བུ་སྡུག་བསྔལ་དང་བཅས་པ་དེ་དག་ཕན་ཚུན་བརྗེ་བར་བྱ་བའི་བསམ་པ་དེ་ཐེག་པ་དམན་པའི་རིགས་ཅན་ནམ་དབང་པོ་རྟུལ་པོ་བློ་དམན་པ་རྣམས་ལ་གསང་བར་བྱ་བའི་དམ་པའི་སྤྱོད་པ་དེ་ཉིད་སྤྱད་པར་བྱ་གསུངས།

གཉིས་པ་བདག་གཅེས་འཛིན་དོར་བའི་ཚུལ་ནི། བདག་ལུས་གང་ལ་ཆགས་པ་ཡིས། །འཇིགས་གནས་ཆུང་ལའང་འཇིགས་སྐྱེ་བ། །འཇིགས་པ་སྐྱེ་བའི་ལུས་དེ་ལ། །སུ་ཞིག་དགྲ་བཞིན་སྡང་མི་བྱེད། །ཅེས་པ་ནི། བདག་གི་ལུས་ཤ་ཁྲག་གི་ཕུང་པོ་མི་གཙང་བའི་རང་བཞིན་གང་ལ་ཆགས་ཤིང་ཞེན་ནས་ཟས་གོས་ཀྱིས་ཡང་ནས་ཡང་དུ་བསྐྱངས་པ་ལ་གོམས་པར་བྱེད་པ་ཡིས་མཐར་འཇིགས་པའི་གནས་ཆུང་ངུ་དུག་སྦྲང་དང་འདྲེ་ཤིག་ལ་སོགས་པ། ནད་དང་བཀྲེས་སྐོམ་སོགས་ཆུང་ངུ་ལའང་འཇིགས་པའམ་སྐྲག་པ་སྐྱེ་བ་དེ་ལྟ་བུའི་འཇིགས་པ་ཐམས་ཅད་དེ་ནད་དང་གདོན་དང་། དེ་བཞིན་དུ་མེ་ཆུ་གཅན་གཟན་སོགས་དང༌། གྲང་དྲོད་ལ་སོགས་པའི་འཇིགས་པ་ཐམས་ཅད་སྐྱེ་བར་འགྱུར་བའི་ལུས་ངན་པ་དེ་ལ་བློ་རྣམ་དཔྱོད་དང་ལྡན་པའི་གང་ཟག་སུ་ཞིག་གིས་ཀྱང་དགྲ་བཞིན་དུ་སྡང་བར་མི་བྱེད་དེ་བྱེད་པར་འོས་ལ། 

ལུས་གང་བཀྲེས་དང་སྐོམ་སོགས་ནད། །གསོ་བའི་ཆོ་ག་བྱེད་འདོད་པས། །བྱ་དང་ཉ་དང་རི་དྭགས་དང་། །གསོད་པར་བྱེད་ཅིང་ལམ་སྒྲུག་བྱེད། །ཅེས་པ་ནི། ལུས་ཟག་བཅས་མི་གཙང་བའི་ཕུང་པོ་གང་ཞིག་བཀྲེས་པ་ལས་སྐྱོབ་པ་དང་། སྐོམ་པ་དང་། དེ་བཞིན་དུ་རླུང་མཁྲིས་བད་ཀན་གྱི་ནད་དང་། ཚ་བ་དང་གྲང་བ་དེ་རྣམས་ཐམས་ཅད་གསོ་བར་བྱེད་པའི་ཆོ་ག་སྟེ་ཐབས་བྱེད་པར་འདོད་པའི་སྒོ་ནས་ཟས་གོས་དང་སྨན་སོགས་ཀྱི་ཆེད་དུ་ནམ་མཁའི་བྱ་དང༌། ཆུར་གནས་ཀྱི་ཉ་དང༌། རི་དྭགས་དག་གསོད་པར་ཡང་བྱེད་ཅིང་། ཡང་འགྲུལ་པ་གཞན་ལམ་སྒུག་བྱེད་ནས་ནོར་ཡང་འཕྲོག་ཅིང་རྐུ་བར་བྱེད་པ་དེ་འདྲའི་ཉེས་པ་མང་པོ་བྱེད་པའི་རྩ་བ་ཡིན་པར་གསུངས། 

གང་ཞིག་ཁེ་དང་རིམ་གྲོའི་ཕྱིར། །ཕ་དང་མ་ཡང་གསོད་བྱེད་ཅིང་། །དཀོན་མཆོག་གསུམ་གྱི་དཀོར་བརྐུས་ནས། །དེས་ནི་མནར་མེད་བསྲེག་འགྱུར་ན། །ཞེས་པ་ནི། ལུས་མི་གཙང་བའི་ཕུང་པོ་གང་ཞིག་ལ་ཁེ་དང་རྒྱལ་ཁ་ཐོབ་པར་བྱ་བའམ། གཞན་གྱི་བཀུར་སྟི་དང་རིམ་གྲོ་ཐོབ་པར་བྱ་བའི་ཕྱིར་དུ་རང་ལ་དྲིན་ཆེ་བའི་ཕ་དང་མ་ཡང་གསོད་པར་བྱེད་ཅིང་། རྒྱལ་པོ་མ་སྐྱེས་དགྲས་རང་གི་ཕ་རྒྱལ་པོ་གཟུགས་ཅན་སྙིང་པོ་གསོད་པ་དང་། བདེ་བྱེད་ཀྱིས་རང་གི་མ་གསོད་པ་ལྟ་བུ་དེ་འདྲའི་སྒོ་ནས་རང་གི་ཕ་མ་ཡང་གསོད་པར་བྱེད་ཅིང༌། སངས་རྒྱས་དང་ཆོས་དང་དགེ་འདུན་ཏེ་དཀོན་གསུམ་གྱི་དཀོར་རྫས་དེ་དག་གཡོ་སྒྱུའི་སྒོ་ནས་བླངས་པའམ་བརྐུས་ཤིང་འཕྲོགས་ནས་ཉེས་པ་དེ་ལྟ་བུས་སྐྱེ་བ་ནས་ཚེ་རབས་གཞན་དུ་མནར་མེད་པའི་སེམས་ཅན་དམྱལ་བའི་མེའི་ནང་དུ་དུས་ཡུན་རིང་དུ་བསྲེག་པར་འགྱུར་བའི་ཉེས་པ་ཆེན་པོའི་རྩ་བ་ཡིན་ན། 

མཁས་པ་སུ་ཞིག་ལུས་དེ་ལ། །འདོད་ཅིང་སྲུང་དང་མཆོད་བྱེད་ཀྱི། །འདི་ལ་སུ་ཞིག་དགྲ་བཞིན་དུ། །ལྟ་བར་མི་བྱེད་བརྙས་མི་བྱེད། །ཅེས་པ་ནི། བླང་དོར་གྱི་གནས་ལ་མཁས་པའི་གང་ཟག་སུ་ཞིག་དེ་ལྟ་བུའི་ལུས་ཉེས་པ་ཐམས་ཅད་ཀྱི་རྩ་བ་དེ་ཉིད་ལ་དགའ་བའི་སྒོ་ནས་འདོད་ཅིང་། བརྩེ་བའི་སྒོ་ནས་སྲུང་བ་དང༌། ཟས་གོས་ཀྱི་སྒོ་ནས་མཆོད་པར་བྱེད་ཀྱི་སྟེ་བྱེད་མི་རིགས་ལ། དེ་ལྟ་བུའི་ལུས་ངན་པ་འདི་ལ་སུ་ཞིག་གིས་ནི་རང་གསོད་པར་བྱེད་པའི་དགྲ་བོ་བཞིན་དུ་ལྟ་བར་ཡང་མི་བྱེད་དེ་བྱེད་འོས་ལ། འདི་ལ་ཡང་ཟས་གོས་ངན་ངོན་ཙམ་གྱི་སྒོ་ནས་བརྙས་བཅོས་ཀྱང་ཅིའི་ཕྱིར་ན་མི་བྱེད་དེ་བྱེད་འོས་གསུངས།

གམུས་པ་བདག་དང་གཞན་གཙོ་བོར་བྱས་པའི་སྐྱོན་དང་ཡོན་ཏན་བསྟན་པ་ནི། གལ་ཏེ་བྱིན་ན་ཅི་སྤྱོད་ཅེས། །བདག་དོན་སེམས་པ་འདྲེ་ཡི་ཚུལ། །གལ་ཏེ་སྤྱད་ན་ཅི་སྦྱིན་ཞེས། །གཞན་དོན་སེམས་པ་ལྷ་ཡི་ཆོས། །ཞེས་པ་ནི། གལ་ཏེ་ཟས་གོས་གནས་ལ་སོགས་པ་རང་ལ་ཡོད་པའི་དངོས་པོ་གང་ཡིན་པ་འདི་གཞན་དུད་འགྲོའམ་སློང་མོ་བ་སོགས་ལ་སྟེར་བའམ་བྱིན་ན། རང་ཉིད་ཀྱིས་ཅི་ཟ། ཅི་གྱོན། ཅི་སྤྱོད་ཅེས་པའི་སྒོ་ནས་བདག་རང་གི་དོན་དག་ལ་གཙོ་བོར་སེམས་པའམ་སེར་སྣ་འཇུར་འགེགས་ཀྱི་རྣམ་པ་ཅན་དེ་ཉིད་ནི་འདྲེ་ཡི་ཚུལ་ཏེ་སྐྱེ་བ་ནས་ཚེ་རབས་གཞན་དུ་ཡི་དྭགས་ཀྱི་གནས་སུ་སྐྱེ་བའི་ཚུལ་ལམ་རྒྱུ་ཡིན་པ་དང༌། གལ་ཏེ་ཟས་དང་གོས་ལ་སོགས་པ་བཟང་བ་དང་གཙང་བ། ཡིད་འོང་གི་དངོས་པོ་འདི་དང་འདི་འདྲ་དེ་རང་གིས་སྤྱད་ན་དཀོན་མཆོག་ལ་ཅི་འབུལ་བ་དང༌། ངན་སློང་ལ་ཅི་སྦྱིན་ཞེས་སོགས་ཀྱི་སྒོ་ནས་གཙོ་བོ་སེམས་ཅན་ནམ་གཞན་གྱི་དོན་ལ་སེམས་པ་ཡིན་ན། དེ་འདྲ་སེམས་པ་དེ་ནི་ལྷའི་ཆོས་ཏེ་སྐྱེ་བ་ནས་ཚེ་རབས་གཞན་དུ་མཐོ་རིས་ལྷ་མིའི་བདེ་འབྲས་ཐོབ་པར་འགྱུར་བའི་ཆོས་ཡིན་པར་གསུངས། 

བདག་ཕྱིར་གཞན་ལ་གནོད་བྱས་ན། །དམྱལ་ལ་སོགས་པར་གདུང་བར་འགྱུར། །གཞན་ཕྱིར་བདག་ལ་གནོད་བྱས་ན། །ཕུན་སུམ་ཚོགས་པ་ཐམས་ཅད་ཐོབ། །ཅེས་པ་ནི། བདག་རང་ཉིད་ཀྱི་ཕྱིར་དུ་གཞན་སེམས་ཅན་གྱི་སྲོག་དང་ལུས་དང་ལོངས་སྤྱོད་དེ་དག་ལ་གནོད་པ་བྱས་པ་ཡིན་ན་སྐྱེ་བ་ནས་ཚེ་རབས་ཐམས་ཅད་དུ་རང་ཉིད་དམྱལ་བ་དང་ཡི་དྭགས་དང་དུད་འགྲོ་ལ་སོགས་པའི་ནང་དུ་ཚ་གྲང་བཀྲེས་སྐོམ་བླུན་རྨོངས་བཀོལ་སྤྱོད་སོགས་སྡུག་བསྔལ་དྲག་པོས་གདུང་བར་འགྱུར་ལ། ཡང་སེམས་ཅན་གཞན་རྣམས་ལ་ཕན་པའམ་སྤྱད་པར་བྱ་བའི་ཕྱིར་དུ་བདག་གི་ལུས་དང་སྲོག་དང་ལོངས་སྤྱོད་ལ་གནོད་པ་བྱས་ཏེ་གཞན་ལ་སྟེར་བའམ་སྦྱིན་པ་སོགས་བྱས་པ་ཡིན་ན། དེས་ནི་གནས་སྐབས་མངོན་མཐོ། མཐར་ཐུག་ངེས་ལེགས་རྫོགས་པའི་སངས་རྒྱས་ཀྱི་གོ་འཕང་སོགས་མདོར་ན་སྲིད་པ་དང་ཞི་བའི་ཕུན་སུམ་ཚོགས་པ་ཐམས་ཅད་འཐོབ་པར་འགྱུར་བ་ཡིན་པ་གསུངས།

བདག་ཉིད་མཐོ་བར་འདོད་པ་དེས། །ངན་འགྲོ་ངན་དང་གླེན་པར་འགྱུར། །དེ་ཉིད་གཞན་ལ་སྤོ་བྱས་ན། །བདེ་འགྲོར་རིམ་གྲོ་ཐོབ་པར་འགྱུར། །ཞེས་པ་ནི། བདག་རང་ཉིད་རིགས་དང༌གཟུགས་དང༌ལོངས་སྤྱོད་མངའ་ཐང་སོགས་གང་ཐད་ནས་སེམས་ཅན་མི་གཞན་དག་ལས་མཐོ་བའམ་ཆེ་བར་འདོད་པའི་བློ་འཆང་བ་ཡིན་ན། དེས་སྐྱེ་བ་ནས་ཚེ་རབས་གཞན་དུ་ངན་སོང་གི་འགྲོ་བའི་ནང་དུ་འགྲོ་བའམ་སྐྱེ་བར་འགྱུར་བ་མ་ཟད་ཅི་སྟེ་མཐོ་རིས་ཀྱི་ལུས་ཐོབ་པ་ཡིན་ན་ཡང་རིགས་དང་གཟུགས་དང་ལང་ཚོ་སོགས་ངན་པ་དང༌། བླུན་ཞིང་རྨོངས་པ་དང་ལྐུགས་པར་འགྱུར་བའི་ཉེས་པ་དང་བཅས་པ་ཡིན་ལ། ཡང་རང་ཉིད་མཐོ་བར་འདོད་པའི་བློ་དེ་གཞན་ལ་སྤོ་སྟེ་གཞན་ལ་ཆེ་བཀུར་དང་བསྔགས་བརྗོད་དང་སྲི་ཞུ་བྱས་ནས་གཞན་ལ་སྤོ་བར་བྱས་པ་ཡིན་ན་སྐྱེ་བ་ནས་ཚེ་རབས་གཞན་དུ་བདེ་འགྲོར་ལྷ་དང་མིའི་ལུས་དང་། དེའི་སྐབས་ལ་ཚེ་རིང་བ། ནད་མེད་པ་ལོངས་སྤྱོད་ཆེ་བ་སོགས་གཞན་གྱི་རིམ་གྲོ་དང་བཀུར་སྟི་ལ་སོགས་པའི་རྣམ་པ་དེ་ལྟ་བུ་ཐོབ་པར་འགྱུར་བ་ཡིན་པར་གསུངས། 

བདག་གི་དོན་དུ་གཞན་བཀོལ་ན། །བྲན་ལ་སོགས་པ་མྱོང་བར་འགྱུར། །གཞན་གྱི་དོན་དུ་བདག་སྤྱད་ན། །རྗེ་དཔོན་ཉིད་སོགས་མྱོང་བར་འགྱུར། །ཞེས་པ་ནི། བདག་རང་ཉིད་བདེ་བ་དང་སྐྱིད་པོ་ཡོང་བའི་དོན་དུ་སེམས་ཅན་གཞན་གཡོག་ཏུ་བཀོལ་ཏེ་དབང་མེད་ཀྱི་སྒོ་ནས་སྡུག་བསྔལ་ལ་སྦྱར་བ་སོགས་བྱེད་ན་སྐྱེ་བ་ནས་ཚེ་རབས་གཞན་དུ་རང་ཉིད་བྲན་གཡོག་དང་དབུལ་པོ་ཉམ་ཆུང་བ། ཤིན་ཏུ་དམན་པ་སོགས་ཀྱི་སྡུག་བསྔལ་མྱོང་བར་འགྱུར་ལ། ཡང་སེམས་ཅན་གཞན་གྱི་དོན་དུ་བདག་དང་བདག་གི་ལུས་དང་ལོངས་སྤྱོད་དེ་དག་ཐམས་ཅད་བེད་སྤྱད་དེ་གཞན་ལ་རོགས་རམ་དང་བཀུར་སྟི་བྱེད་པ་ཡིན་ན་སྐྱེ་བ་ནས་ཚེ་རབས་གཞན་དུ་བདག་རང་ཉིད་རྗེ་དཔོན་དང༌། ཕྱུག་པོ་དང༌ ། རིགས་དང༌ །གཟུགས་དང༌། ལོངས་སྤྱོད་སོགས་ཕུན་སུམ་ཚོགས་པའི་བདེ་བ་མྱོང་བར་འགྱུར་བར་གསུངས། 

འཇིག་རྟེན་བདེ་བ་ཇི་སྙེད་པ། །དེ་ཀུན་གཞན་བདེ་འདོད་ལས་བྱུང་། །འཇིག་རྟེན་སྡུག་བསྔལ་ཇི་སྙེད་པ། །དེ་ཀུན་རང་བདེ་འདོད་ལས་བྱུང༌། །ཞེས་པ་ནི། མདོར་ན་འཇིག་རྟེན་སྲིད་པ་གསུམ་ན་ལུས་དང་སེམས་ལ་སེམས་ཅན་གང་ལ་བདེ་བ་གང་ཇི་སྙེད་ཅིག་ཡོད་པར་གྱུར་པ་དེ་དག་ཀུན་ནི་སྐྱེ་བ་ནས་ཚེ་རབས་སྔོན་མ་རྣམས་སུ་སེམས་ཅན་གཞན་གྱི་ལུས་དང་སེམས་ལ་བདེ་བ་ཐོབ་པར་འདོད་པ་དེ་ལ་བརྟེན་ནས་བྱུང་བ་ཡིན་པ་དང་། འཇིག་རྟེན་གྱི་ཁམས་ན་ལུས་དང་སེམས་ལ་ཡིད་དུ་མི་འོང་བའམ་མི་འདོད་པའི་སྡུག་བསྔལ་གང་ཇི་སྙེད་ཅིག་ཡོད་པར་གྱུར་པ་དེ་དག་ཀུན་གྱི་སྐྱེ་བ་ནས་ཚེ་རབས་སྔོན་མ་རྣམས་སུ་བདག་རང་ཉིད་གཙོ་བོར་ལུས་དང་སེམས་ལ་བདེ་བ་འདོད་པའམ་སྐྱིད་པོ་འདོད་པ་དེ་ལ་བརྟེན་ནས་བྱུང་པ་ཡིན་པར་གསུངས། 

མང་དུ་བཤད་ལྟ་ཅི་ཞིག་དགོས། །བྱིས་པ་རང་གི་དོན་བྱེད་དང་། །ཐུབ་པ་གཞན་གྱི་དོན་མཛད་པ། །དེ་གཉིས་ཀྱི་ནི་ཁྱད་པར་ལྟོས། །ཞེས་པ་ནི། མདོར་བསྡུ་ན་མང་དུ་སྟེ་མང་པོ་བཤད་ལྟ་ཅི་ཞིག་དགོས་ཏེ་མི་དགོས་ཏེ། བྱིས་པ་སོ་སོའི་སྐྱེ་བོ་དེ་དག་རྣམས་ཀྱིས་ནི་སྐྱེ་བ་ཚེ་རབས་ཐོག་མེད་ནས་རང་གི་དོན་ཁོ་ན་དོན་དུ་གཉེར་བར་བྱས་པ་ལ་བརྟེན་ནས་ད་ལྟ་འཁོར་བ་པའི་སེམས་ཅན་ཐ་མལ་པ་ཉིད་དུ་གནས་པ་ཡིན་པ་དང༌། སྟོན་པ་ཐུབ་པའི་དབང་པོ་སངས་རྒྱས་ཟིན་པར་གྱུར་པ་དེ་རྣམས་ཀྱིས་ནི་རང་དོན་ཡལ་བར་དོར་ནས་སེམས་ཅན་གཞན་གྱི་དོན་ལྷུར་བླངས་པ་ཁོ་ན་མཛད་པའི་རྒྱུ་མཚན་ལ་བརྟེན་ནས་མངོན་པར་རྫོགས་པར་སངས་རྒྱས་ཏེ་སྲིད་པ་ཁམས་གསུམ་གྱི་མཆོད་གནས་སུ་གྱུར་པ་སྐྱོན་ཀུན་ཟད་ཡོན་ཏན་ཀུན་དང་ལྡན་པར་གྱུར་པ་ཡིན། དེས་ན་བྱིས་པ་སོ་སྐྱེ་ཐ་མལ་པ་དང་སྟོན་པ་སངས་རྒྱས་འདི་གཉིས་ཀྱི་ནི་སྐྱོན་དང་ཡོན་ཏན་གྱི་ཁྱད་པར་ལ་ལྟོས་དང༌། གཞན་དོན་བྱེད་པའི་ཕན་པ་དང་ཡོན་ཏན། རང་དོན་སྒྲུབ་པའི་སྐྱོན་དང་གནོད་པ་དེ་ཤེས་པར་གྱུར་པ་ཡིན་པར་གསུངས། 

བདག་བདེ་གཞན་གྱི་སྡུག་བསྔལ་དག །ཡང་དག་བརྗེ་བར་མ་བྱས་ན། །སངས་རྒྱས་ཉིད་དུ་མི་འགྲུབ་ཅིང་། །འཁོར་བ་ན་ཡང་བདེ་བ་མེད། །ཅེས་པ་ནི། བདག་རང་གི་ལུས་སེམས་ལ་ཡོད་པའི་བདེ་བ་དེ་དང་དེའི་རྒྱུ་དགེ་བ་དང་བཅས་པ། སེམས་ཅན་གཞན་གྱི་ལུས་སེམས་ལ་ཡོད་པའི་སྡུག་བསྔལ་དང་དེའི་རྒྱུ་མི་དགེ་བ་དང་བཅས་པ་དེ་དག་བསམ་པའི་སྒོ་ནས་ཡང་དག་པར་བརྗེ་བ་དང་། སྦྱོར་བའི་སྒོ་ནས་ཅི་ནུས་སུ་གཏོང་ལེན་མ་བྱེད་པ་ཡིན་ན་མཐར་ཐུག་རྫོགས་པའི་སངས་རྒྱས་ཀྱི་གོང་འཕང་དེ་ཉིད་ཀྱང་ཐོབ་པར་མི་འགྱུར་ཞིང་། ཁམས་གསུམ་འཁོར་བ་ན་འཁོར་བའི་གནས་སྐབས་ན་ཡང་ལུས་སེམས་ལ་བདེ་བ་ཐོབ་པ་ཡང་མེད་གསུངས། 

འཇིག་རྟེན་ཕ་རོལ་ཕར་ཞོག་གི །བྲན་གཡོག་ལས་མི་བྱེད་པ་དང་། །རྗེ་དཔོན་རྔན་པ་མི་སྟེར་བས། །ཚེ་འདི་དོན་ཡང་འགྲུབ་མི་འགྱུར། །ཞེས་པ་ནི། འཇིག་རྟེན་སྐྱེ་བ་ཕྱི་མ་ཕ་རོལ་གྱི་ལས་བཟང་ངན་ད་ལྟ་མི་མཐོང་བས་ཕར་ཞོག་གི །ཚེ་འདི་ལ་བྲན་གཡོག་རྗེ་དཔོན་གྱི་ལས་ཀ་ཡག་པོ་བྱེད་མི་ནུས་པ་དང་། ཡང་རྗེ་དཔོན་ནམ་སྦྱིན་བདག་གིས་བྲན་གཡོག་ལ་ཟས་གོས་ཀྱི་རྔན་པ་ལེགས་པར་མི་སྟེར་བས། དེ་གཉིས་ཀྱི་ཚེ་འདིའི་དོན་དག་ཀྱང་སྟེ་བྲན་གཡོག་རང་ལ་དགོས་པའི་ཟས་གོས་ཀྱི་རྔན་པ་ཡང་ཡག་པོ་མི་ཐོབ་པ་དང་། རྗེ་དཔོན་རང་གི་དོན་ལས་ཀྱི་བྱ་བ་ལེགས་པོ་མི་འགྲུབ་ཏེ་འགྲུབ་པར་མི་འགྱུར་བའི་དཔེ་དེ་ལྟ་བུ་ཡིན་པར་གསུངས། 

མཐོང་དང་མ་མཐོང་བདེ་འགྲུབ་པའི། །ཕུན་སུམ་བདེ་སྐྱིད་ཡོངས་བོར་ཞིང་། །གཞན་ལ་སྡུག་བསྔལ་བྱས་པའི་རྒྱུས། །རྨོངས་པས་སྡུག་བསྔལ་མི་ཟད་ལེན། །ཞེས་པ་ནི། ཐ་མལ་པ་སོ་སོ་སྐྱེ་བོ་རྣམས་ཀྱིས་ནི་མཐོང་བ་ཚེ་འདི་དང་། མ་མཐོང་བ་འཇིག་རྟེན་སྐྱེ་བ་ཕྱི་མའི་བདེ་བ་དེ་དག་འགྲུབ་པར་བྱེད་པའི་རྒྱུ་ནི་བདག་གཞན་བརྗེ་བ་དེ་ཡིན་པས་དེ་སྤངས་ནས། ཚེ་འདི་དང་སྐྱེ་བ་ཕྱི་མའི་ཕུན་སུམ་ཚོགས་པའི་བདེ་སྐྱིད་ཀྱི་རྒྱུ་ཐམས་ཅད་དེ་ཡོངས་སུ་བོར་ཞིང་། ཡང་སེམས་ཅན་གཞན་ལ་གནོད་པའི་སྡུག་བསྔལ་རྣམ་པ་སྣ་ཚོགས་པ་ཞིག་འགྲུབ་པར་བྱས་པའི་རྒྱུས་བླང་དོར་གྱི་གནས་ལ་ཤིན་ཏུ་རྨོངས་པས་སྐྱེ་བ་ནས་ཚེ་རབས་གཞན་དུ་རང་གི་ལུས་སེམས་ཀྱི་རྒྱུད་ན་སྡུག་བསྔལ་མི་ཟད་དྲག་པོ་དང་དུ་ལེན་པར་བྱེད་དོ་གསུངས། 

བཞི་པ་ངེས་པར་དུ་བདག་གཞན་བརྗེས་དགོས་པར་གདམས་ནས་བརྗེ་བ་དངོས་བསྟན་པ་ནི། འཇིག་རྟེན་དག་ན་འཚེ་བ་གང་ཡོད་དང་། །འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །དེ་ཀུན་བདག་ཏུ་འཛིན་པ་ལས་བྱུང་ན། །འདྲེ་ཆེན་དེས་ཀོ་བདག་ལ་ཅི་ཞིག་བྱ། །ཞེས་པ་ནི། འཇིག་རྟེན་གྱི་ཁམས་དག་ན་སེམས་ཅན་གང་སུ་དག་ལ་ལུས་དང་སེམས་ལ་འཚེ་བ་དང་གནོད་པའམ་སྡུག་བསྔལ་གང་ཡོད་པ་དང་། མེ་ཆུ་གཅན་གཟན་ནད་དང་གདོན་ལ་སོགས་པའི་འཇིགས་པ་དང་། ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་གང་ཇི་སྙེད་ཅིག་ཡོད་པར་གྱུར་པ་དེ་དག་ཀུན་ཀྱང་བདག་མེད་པ་ལ་བདག་ཏུ་འཛིན་པའམ་བདག་གིར་འཛིན་པ་དེ་ལ་བརྟེན་ནས་བྱུང་པ་ཡིན་ན། རང་ལ་ཤིན་ཏུ་གནོད་པ་བྱེད་པའི་གནོད་བྱེད་ཀྱི་གདོན་བགེགས་འདྲེ་ཆེན་བདག་འཛིན་དེས་ཀོ་བདག་ལ་ཅི་ཞིག་བྱ་སྟེ་དགོས་པ་མེད་པས་བདག་ཏུ་འཛིན་པའི་བློ་དེ་དོར་བར་བྱ་གསུངས། 

བདག་ཉིད་ཡོངས་སུ་མ་བཏང་ན། །སྡུག་བསྔལ་སྤོང་བར་མི་ནུས་ཏེ། །ཇི་ལྟར་མེ་ནི་མ་བཏང་ན། །སྲེག་པ་སྤོང་བར་མི་ནུས་བཞིན། །ཞེས་པ་ནི། ལུས་དང་སེམས་ལ་བདག་དང་བདག་གིར་འཛིན་པའི་བློ་དེ་ཉིད་རིམ་པ་བཞིན་དུ་ཡོངས་སུ་གཏོང་དགོས་པ་ལས། དེ་མ་བཏང་ནས་སྤོང་མ་ནུས་ན་རང་གི་ལུས་སེམས་ལ་ཡོད་པའི་སྡུག་བསྔལ་དེ་དག་ཐམས་ཅད་གཏན་ནས་སྤོང་བར་མི་ནུས་ཏེ། དཔེ་ཇི་ལྟར་ན་སྲེག་པའི་རང་བཞིན་ཅན་གྱི་མེའི་གོང་བུ་ལག་ཏུ་བཅངས་ནས་དེ་མ་བཏང་ན་མེས་ལག་པ་བསྲེགས་པ་དེ་སྤང་བར་བྱེད་མི་ནུས་པ་དཔེ་དེ་བཞིན་ནོ་གསུངས། 

དེ་ལྟས་བདག་གནོད་ཞི་བ་དང༌། །གཞན་གྱི་སྡུག་བསྔལ་ཞི་བྱའི་ཕྱིར། །བདག་ཉིད་གཞན་ལ་གཏང་བྱ་དང༌། །གཞན་རྣམས་བདག་བཞིན་གཟུང་བར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་བདག་གིས་ལུས་སེམས་ཀྱི་རྒྱུད་ཀྱི་གནོད་པའི་སྡུག་བསྔལ་དེ་དག་ཐམས་ཅད་ཞི་བ་དང༌། སེམས་ཅན་གཞན་ཕ་མར་གྱུར་པ་དེ་དག་རྣམས་ཀྱི་ལུས་སེམས་ཀྱི་གནོད་པའམ་སྡུག་བསྔལ་དེ་དག་ཞི་བར་བྱ་བའི་ཕྱིར་དུ་གཉེན་པོའི་ཁྱད་པར་ལ་བདག་གཅེས་འཛིན་གྱི་བློ་དེ་ཉིད་སྤངས་ཏེ་བདག་ཉིད་གཞན་ལ་གཏང་བར་བྱ་བ་དང་། གཞན་སེམས་ཅན་རྣམས་བདག་གི་ཇི་ལྟ་བ་བཞིན་དུ་བློས་ཚུལ་གཟུང་བར་བྱས་ནས་གཞན་དོན་ལྷུར་བླང་བར་བྱ་གསུངས།

བདག་ནི་གཞན་གྱི་དབང་གྱུར་ཅེས། །ཡིད་ཁྱོད་ངེས་པར་ཤེས་གྱིས་ལ། །སེམས་ཅན་ཀུན་དོན་མ་གཏོགས་པར། །ད་ནི་ཁྱོད་ཀྱིས་གཞན་མི་བསམ། །ཞེས་པ་ནི། བདག་ཉིད་གཞན་ལ་བཏང་བ་དང༌། གཞན་རྣམས་བདག་གིར་བཟུང་བ་བྱས་ཟིན་པའི་རྗེས་སུ་བདག་རང་གི་ལུས་དང་སེམས་ཡོངས་རྫོགས་སེམས་ཅན་གཞན་ལ་བཏང་ཟིན་པའམ་བྱིན་ཟིན་པ་ཡིན་པས་གཞན་སེམས་ཅན་རྣམས་ཀྱི་དབང་དུ་གྱུར་པ་ཡིན་ནོ་ཞེས་པའི་སྒོ་ནས་བདག་འཛིན་ཅན་གྱི་ཡིད་ཁྱོད་ཀྱིས་ངེས་པར་དུ་ཤེས་པར་གྱིས་ལ། ད་ཕན་ཆད་ནས་བཟུང་སྟེ་སེམས་ཅན་མཆོག་དམན་བར་མ་ཀུན་གྱི་ཕན་པ་དང་བདེ་བའི་དོན་སྒྲུབ་པ་ཁོ་ན་མ་གཏོགས། བདག་འཛིན་ཅན་གྱི་སེམས་ཁྱོད་ཀྱིས་གཞན་རང་གི་དོན་བསམ་པ་ནི་བྱ་མི་རུང་བ་དེས་ན་གཞན་གང་ཡང་མི་བསམ་མོ་གསུངས། 

གཞན་དབང་མིག་ལ་སོགས་པ་ཡིས། །རང་དོན་སྒྲུབ་པར་རིགས་མ་ཡིན། །དེའི་དོན་མིག་ལ་སོགས་པ་ཡིས། །དེ་ལ་ལོག་པར་བྱ་མི་རིགས། །ཞེས་པ་ནི། བདག་ཉིད་གཞན་ལ་བཏང་ཟིན་པས་ན་སེམས་ཅན་གཞན་ལ་དབང་བར་གྱུར་པའི་མིག་དང་རྣ་བ་དང་རྐང་པ་དང་ལག་པ་ལ་སོགས་པ་ཡིས་ནི་བདག་གི་རང་དོན་སྒྲུབ་པར་བྱེད་པ་དེ་ནི་རྣམ་པ་ཀུན་ཏུ་རིགས་ཤིང་འཐད་པ་མ་ཡིན་ལ། སེམས་ཅན་དེའི་དོན་དུ་བཏང་ཟིན་པའི་མིག་སོགས་དབང་པོ་དང་ལག་པ་ལ་སོགས་པའི་ཡན་ལག་སྟེ་མདོར་ན་ལུས་དང་སེམས་དེ་དག་ཚང་བ་ཡིས་སེམས་ཅན་གཞན་དེ་རྣམས་ལ་ལོག་པར་སྒྲུབ་པ་སྟེ་རྡུང་རྡེག་དང་འཕྱ་སྨོད་སྐུར་འདེབས་ལ་སོགས་པ་རྣམ་པ་ཀུན་ཏུ་བྱ་བ་ནི་མི་རིགས་སོ་གསུངས། 

དེས་ན་སེམས་ཅན་གཙོར་བྱ་སྟེ། །བདག་གི་ལུས་ལ་ཅི་མཐོང་བ། །དེ་དང་དེ་ནི་ཕྲོགས་ནས་ཀྱང་། །གཞན་དག་ལ་ནི་ཕན་པར་སྤྱོད། །ཅེས་པ་ནི། རྒྱུ་མཚན་དེས་ན་ད་ཕྱིན་ཆད་ནས་བཟུང་སྟེ་རང་དང་སེམས་ཅན་གཉིས་ཀྱི་ནང་ནས་སེམས་ཅན་གཞན་གཙོ་བོར་བྱ་སྟེ། བདག་གི་ད་ལྟའི་ལུས་འདི་ཉིད་ལ་ཟས་གོས་སོགས་ཡིད་འོང་གི་དངོས་པོ་ཅི་དང་ཅི་ཞིག་མཐོང་བར་གྱུར་པ་དེ་དང་དེ་ཐམས་ཅད་ནི་བློའི་སྒོ་ནས་ཕྲོགས་ནས་ཀྱང་། ཕ་མར་གྱུར་པའི་སེམས་ཅན་གཞན་དག་ལ་དངོས་སམ་བརྒྱུད་ནས་ཕན་པའི་ཆེད་དུ་སྤྱོད་པར་གྱིས་ཤིག་ཅེས་གསུངས།

གཉིས་པ་གཉེན་པོའི་ཁྱད་པར་བྱེ་བྲག་ཏུ་སྒོམ་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། དམན་སོགས་བདག་ཏུ་བྱས་པ་དང་། །གཞན་ཉིད་དུ་ནི་བདག་བྱས་ནས། །རྣམ་རྟོག་མེད་པའི་སེམས་ཀྱིས་སུ། །ཕྲག་དོག་འགྲན་དང་ང་རྒྱལ་བསྒོམ། །ཞེས་པ་ནི། དམན་སོགས་ཏེ་རང་ལས་དམན་པ་དང་། རང་དང་མཉམ་པ་དང་། རང་ལས་ལྷག་པ་རྣམས་དང་རང་ཉིད་བརྗེ་ནས་དེ་རྣམས་བདག་རང་ཉིད་དོན་བསམ་པར་བྱེད་པ་དང༌། དེ་ཡང་གཞན་གསུམ་པོ་དེ་ཉིད་དུ་ནི་བདག་ཡིན་པར་བྱས་ནས། བསམ་པ་དེ་ལས་རྣམ་རྟོག་གཞན་མེད་པའི་སེམས་ཀྱིས་སུ་རིམ་པ་བཞིན་དུ་རང་ཉིད་ལ་ཕྲག་དོག་དང་འགྲན་སེམས་དང་ང་རྒྱལ་བསྒོམ་པར་བྱ་ལ། དེ་ཡང་བརྗེ་བའི་སྔོན་མར་རང་གིས་ཕར་ང་རྒྱལ་དང་འགྲན་སེམས་དང་ཕྲག་དོག་བྱ་བའི་ཡུལ་དེ་རྣམས་དང་གཙོ་བོར་བརྗེ་བར་བྱ་བ་ཡིན་ཞིང་། ཡང་རང་གི་བླ་མ་དང་། རང་གི་སློབ་མ་དང་ནི་བརྗེ་བར་བྱ་བ་མ་ཡིན་ལ། དེ་ཡང་རང་གིས་སྔོན་མ་གཞན་ལ་ཕྲག་དོག་དང་འགྲན་སེམས། ང་རྒྱལ་བསྒོམས་པར་བྱས་པ་དེ་རྣམས་ཀྱི་ཉེས་པ་དེ་འབྱོང་བར་བྱེད་པའི་གཉེན་པོ་གཙོ་བོར་བྱས་ཏེ་བསྟེན་པ་ཡིན། བརྗེས་ཟིན་པའི་གནས་སྐབས་ཀྱི་བདག་དེ་ཉིད་ལ་བདག་གསར་པ་ཞེས་པ་དང་། མ་བརྗེས་པའི་སྔོན་རོལ་གྱི་བདག་ལ་བདག་རྙིང་པ་ཞེས་པའི་ཐ་སྙད་བྱས་ཏེ། འདི་མན་ཆད་དེ་ལྟར་དུ་འཇུག་ན་ལས་སླ་བ་ཡིན།

གཉིས་པ་ལ་གསུམ་ལས། དང་པོ་དམན་པ་དང་བརྗེས་ནས་རང་ལ་ཕྲག་དོག་སྒོམ་པའི་ཚུལ་ནི། འདི་ནི་བཀུར་བྱས་བདག་ནི་མིན། །འདི་བཞིན་བདག་གིས་མ་རྙེད་ཅིང་། །འདི་ནི་བསྟོད་བྱས་བདག་ལ་སྨོད། །འདི་བདེ་བདག་ནི་སྡུག་བསྔལ་ལ། །ཞེས་པ་ནི། སྔོན་མ་རང་གིས་ཕ་མར་ཁྱད་གསོད་བཏང་བའམ་བརྙས་བཅོས་བྱ་བའི་ཡུལ་ཁོ་རང་གིས་ང་ལ་བསམ་པ་མ་དགའ་བའི་སྒོ་ནས་ཕྲག་དོག་བྱེད་མཁན་དེ་འདྲ་ཞིག་ཏུ་རང་ཉིད་བརྗེས་ནས། དེས་རང་ལ་ཕྲག་དོག་བྱ་བ་ནི་བདག་རྙིང་པ་འདི་ཉིད་ནི་གཞན་ཀུན་གྱིས་ཞྭ་ཕུད་པ། གདན་བཏིང་བ་ལ་སོགས་པའི་སྒོ་ནས་བཀུར་སྟི་བྱེད་ལ། བདག་གསར་པ་རང་གིས་ནི་དེ་ལྟ་བུ་མ་ཡིན་པ་ཀུན་གྱིས་བརྙས་བཅོས་སོགས་བྱེད་པ་ཡིན་ནོ་སྙམ་པ་དང་། བདག་རྙིང་པ་འདི་ཉིད་ཀྱིས་ནི་རྒྱུ་ནོར་ལོངས་སྤྱོད་ཀྱི་རྙེད་པ་མང་པོ་རྙེད་པ་ཇི་ལྟ་བ་བཞིན་དུ། བདག་རང་གིས་ནི་དེ་བཞིན་དུ་ཟས་གོས་ནོར་ལ་སོགས་པ་མ་རྙེད་ཅིང་། ཡང་བདག་རྙིང་པ་འདི་ཉིད་ནི་འཇིག་རྟེན་པ་གཞན་རྣམས་ཀྱིས་མཁས་པ་དང་བཙུན་པ་དང་བཟང་པོའི་ཡོན་ཏན་དང་ལྡན་པ་ཉིད་དོ་ཞེས་སོགས་ཀྱི་སྒོ་ནས་བསྟོད་པར་བྱས་ལ། བདག་གསར་པ་ལ་ནི་ཡོན་ཏན་མེད་པ་ཞེས་སོགས་ཀྱི་སྒོ་ནས་སྨོད་ཅིང་། ཡང་བདག་རྙིང་པ་འདི་ཉིད་ནི་ལུས་དང་སེམས་སྐྱིད་ཅིང་བདེ་བར་གནས་ལ། བདག་གསར་པ་རང་ཉིད་ནི་དེ་ལྟར་མ་ཡིན་པ་ལུས་ལ་ན་ཚ་སོགས་ཀྱི་སྡུག་བསྔལ་བའམ་སེམས་ལ་ཡིད་མི་བདེ་བ་དང་ལྡན་པ་ཡིན་པར་སྙམ་དུ་སེམས། 

བདག་ནི་ལས་རྣམས་བྱེད་པ་དང་། །འདི་ནི་བདེ་བ་ཉིད་དུ་གནས། །འདི་ནི་འཇིག་རྟེན་ལ་ཆེ་དང་། །བདག་དམན་ཡོན་ཏན་མེད་པར་གྲགས། །ཞེས་པ་ནི། བདག་གསར་པ་རང་ཉིད་ནི་གཞན་གྱི་ལས་ཀ་བྱེད་དགོས་པའི་ལས་དམན་པ་དེ་རྣམས་བྱེད་དགོས་པ་དང་། བདག་རྙིང་པ་འདི་ཉིད་ནི་ལས་ཀ་བྱེད་མ་དགོས་པར་ལུས་བདེ་བ་ཉིད་དུ་གནས་ཤིང་། ཡང་བདག་རྙིང་པ་འདི་ཉིད་ནི་འཇིག་རྟེན་པ་ལ་རིགས་མཐོ་བ་དང་ལོངས་སྤྱོད་ཆེ་བ་དང༌། འཁོར་མང་བ་ལ་སོགས་པ་ལྟ་བུ་ཆེ་བའི་རང་བཞིན་དུ་གྲགས་པ་དང་། བདག་གསར་པ་རང་ཉིད་ནི་རིགས་དམན་པ་དང༌། ལོངས་སྤྱོད་མེད་པ་དང་། ཉམ་ཆུང་བ་ལ་སོགས་པའི་ཡོན་ཏན་མེད་པ་ཉིད་དུ་གྲགས་སོ་སྙམ་དུ་སེམས། 

ཡོན་ཏན་མེད་པས་ཅི་ཞིག་བྱ། །བདག་ཀུན་ཡོན་ཏན་ལྡན་པ་ཉིད། །གང་བས་འདི་དམན་དེ་ཡོད་ཅིང་། །གང་བས་བདག་མཆོག་དེ་ཡང་ཡོད། །ཅེས་པ་ནི། བདག་གསར་པ་ལ་ཐོས་པ་དང་སློབ་གཉེར། མཁས་པ་དང་བཙུན་པ་ལ་སོགས་པའི་ཡོན་ཏན་མེད་པས་བདག་རྙིང་པ་ཁྱོད་ཀྱིས་ང་རྒྱལ་ཅི་ཞིག་བྱ་སྟེ་བྱ་མི་འོས་ཏེ། བདག་ཡོན་ཏན་མེད་པ་ཀུན་ཀྱང་ཡོན་ཏན་དང་ལྡན་པ་ཉིད་དུ་འབད་པས་བསྒྲུབ་པར་བྱ་ལ། འགའ་ཞིག་ལ་ལྟོས་པ་ཡིན་ན་རང་ཉིད་ཡོན་ཏན་དང་ལྡན་པ་ཡང་ཡོད་པ་ཡིན་པས། ཡོན་ཏན་ཡོད་པ་དང་མེད་པ་ཕན་ཚུན་ལྟོས་ཆོས་ཀྱི་སྒོ་ནས་འཇོག་པའི་ཕྱིར། ཡོན་ཏན་ཤིན་ཏུ་ཆེ་བ་གང་བས་ཀྱང་བདག་རྙིང་པ་འདི་ཡང་དམན་པའི་རང་བཞིན་ཡོད་ཅིང་། ཡང་ཤིན་ཏུ་དམན་པ་ཞར་བ་དང་ལོང་བ་སོགས་གང་བས་བདག་གསར་པ་རང་ཉིད་མཆོག་ཏུ་གྱུར་པ་དེ་ཡང་ཡོད་པ་ཡིན་པས། བདག་མཐའ་གཅིག་ཏུ་ཡོན་ཏན་མེད་པའི་རང་བཞིན་མ་ཡིན་ལ། ཁོ་རང་ཡང་མཐའ་གཅིག་ཏུ་ཡོན་ཏན་ཆེན་པོ་དང་ལྡན་པ་མ་ཡིན་ཞེས་པའོ། །

ཚུལ་ཁྲིམས་ལྟ་བ་རྒུད་སོགས་ནི། །ཉོན་མོངས་སྟོབས་ཀྱིས་བདག་དབང་མིན། །ཅི་ནུས་བདག་ནི་གསོ་དགོས་ཏེ། །གནོད་པའང་བདག་གིས་དང་དུ་བླང༌། །ཞེས་པ་ནི། ཚུལ་ཁྲིམས་ཀྱི་སྡོམ་པ་ཉམས་པ་དང་། ལྟ་བ་ལ་སྐྱོན་ཞུགས་པ་སྟེ་རྒུད་པར་གྱུར་པའི་ལྟ་བ་དང་། ལོངས་སྤྱོད་དབུལ་པོ་ལ་སོགས་པ་དེ་འདྲའི་སྐྱོན་གྱི་སྒོ་ནས་བརྙས་བཅོས་དང་ཁྱད་གསོད་དམ་ཐུབ་ཚོད་གཏོང་བར་བྱེད་པ་ཡིན་ན། དེ་ནི་ཉོན་མོངས་པ་འདོད་ཆགས་ལ་སོགས་པ་སྟོབས་ཆེ་བའི་དབང་གིས་བྱུང་པ་ཡིན་གྱི། བདག་གསར་པ་རང་གི་རང་དབང་གི་སྒོ་ནས་བྱུང་པ་ནི་མ་ཡིན་པས་ཅི་སྟེ་བདག་ལ་བརྙས་བཅོས་བྱས་སྙམ་དུ་སེམས་ཤིང་། བདག་རྙིང་པ་ཁྱོད་རང་བྱང་ཆུབ་སེམས་དཔའ་ཡོན་ཏན་ཅན་གྱི་རང་བཞིན་དེ་འདྲ་ཡིན་པར་རློམ་པ་ཡིན་ན། འོ་ན་ཅི་ནུས་གང་ནུས་ཀྱི་ཚུལ་གྱི་སྒོ་ནས་བདག་གསར་པ་ནི་ཟས་དང་གོས་ལ་སོགས་པའི་སྒོ་ནས་ཡར་ཕན་བཏགས་ཏེ་གསོ་དགོས་པ་སྟེ།དེ་ལྟར་བདག་རྙིང་པས་བདག་གསར་པ་ལ་ཟས་གོས་གནས་མལ་ཡོ་བྱད་སོགས་མཁོ་རྒུའི་དངོས་པོ་བྱིན་ནས་གསོ་བར་བྱས་བྱུང་ན་དེའི་སྐབས་ལ་བརྙས་བཅོས་དང་ཁྱད་གསོད་ལ་སོགས་པའི་གནོད་པ་གང་ཞིག་བྱུང་པ་དེའང་བདག་གསར་པ་རང་གིས་དང་དུ་བླང་བར་བྱེད་ཆོག་ལ། 

འོན་ཏེ་བདག་འདིའི་གསོ་བྱ་མིན། །ཅི་ཕྱིར་བདག་ལ་བརྙས་པ་བྱེད། །བདག་ལ་དེ་ཡི་ཡོན་ཏན་གྱིས། །ཅི་བྱ་འདི་དག་ཡོན་ཏན་ཅན། །ཞེས་པ་ནི། འོན་ཏེ་བདག་རྙིང་པ་འདིའི་བདག་གསར་པ་རང་ཉིད་ཟས་དང་གོས་སོགས་སྤྱད་ནས་གསོ་བར་བྱ་བའི་བདག་ཉིད་ནི་མ་ཡིན། རྒྱུ་མཚན་ཅིའི་ཕྱིར་ན་བདག་རྙིང་པས་བདག་གསར་པ་ང་ལ་བརྙས་བཅོས་དང་ཁྱད་གསོད་བྱེད་དེ་བྱེད་མི་འོས་ལ། བདག་གསར་པ་ལ་བདག་རྙིང་པ་དེ་ལས་ཅུང་ཟད་ཡོན་ཏན་ཡོད་པ་ཡིན་ན་ཡང་། དེ་ཡི་ཡོན་ཏན་གྱིས་ཅི་ཞིག་བྱ་སྟེ་ཕན་གང་ཡང་མི་ཐོགས་ལ། །བདག་རྙིང་པ་འདི་དག་རང་ཡོན་ཏན་ཅན་གྱི་བདག་ཉིད་ཅན་ཡིན་ན། 

ངན་འགྲོ་གདུག་པའི་ཁར་གནས་པ། །འགྲོ་ལ་སྙིང་རྗེ་མེད་པས་འདི། །ཕྱིར་ལ་ཡོན་ཏན་རློམ་པ་ཡིས། །མཁས་པ་དག་ལ་བསྡོ་བར་འདོད། །ཅེས་པ་ནི། ལས་ངན་པའི་དབང་གིས་ངན་འགྲོ་དམྱལ་བ་ལ་སོགས་པ་གཅན་གཟན་གདུག་པ་ལྟ་བུའི་ཁར་གནས་པར་གྱུར་པའི་འགྲོ་བ་མགོན་མེད་པ་འགའ་རེ་ལ་སྙིང་རྗེ་སྐྱེ་དགོས་རྒྱུ་ཡིན་པ་ལ། དེ་ལྟ་བུའི་སྙིང་རྗེ་ཡང་མེད་པ་ཡིན་པས། བདག་རྙིང་པ་འདི་ཉིད་ནི་ཡོན་ཏན་གང་ཡང་དོན་ལ་མེད་བཞིན་དུ། ཁོ་རང་ཕྱི་ལ་ཡོན་ཏན་ཡོད་མདོག་ལྟ་བུའི་རྣམ་པར་རློམ་པར་བྱེད་པའམ་ང་རྒྱལ་བའི་སྒོ་ནས་བྱང་ཆུབ་སེམས་དཔའ་མཁས་པ་སྙིང་རྗེ་ཅན་སེམས་ཅན་གཞན་གྱི་དོན་མཛད་པའི་གང་ཟག་སྐྱེས་བུ་དམ་པ་དེ་དག་ལ་ཡང་འགྲན་བསྡོ་བར་བྱེད་པ་འདོད་དམ་ཅི་སྟེ་རྣམ་པ་ཀུན་ཏུ་མི་རིགས་སོ་སྙམ་དུ་དེ་ལྟར་དུ་བསྒོམ་པར་བྱ།

གཉིས་པ་རང་དང་མཉམ་པ་དང་བརྗེ་ནས་རང་ལ་འགྲན་སེམས་སྒོམ་པའི་ཚུལ་ནི། བདག་དང་མཉམ་པ་ལ་ལྟོས་ནས། །གང་གིས་རང་ཉིད་ལྷག་བྱའི་ཕྱིར། །བདག་གི་རྙེད་དང་བཀུར་སྟི་ནི། །རྩོད་པ་ཡིས་ཀྱང་ངེས་པར་བསྒྲུབ། །ཅེས་པ་ནི། བདག་རང་དང་མཉམ་པ་སྟེ་མདོར་ན་ཡོན་ཏན་དང༌། རིགས་སམ་ལོངས་སྤྱོད་ཅི་རིགས་པའི་སྒོ་ནས་ཕལ་ཆེར་མཉམ་པ་ཡིན་པ་ལ་སྔར་ཕན་ཆད་རང་གིས་ཕར་ལ་ཡང་མི་དགའ་བའི་སྒོ་ནས་ཅུང་ཟད་འགྲན་བསྡོ་བ། ཚུར་ཡང་ཁོ་རང་གིས་བསམ་པ་ཅུང་ཟད་མ་དགའ་བའི་སྒོ་ནས་རང་ལ་འགྲན་འཚོལ་མཁན་དེ་ལྟ་བུ་གཅིག་དང་བརྗེས་ནས་དེ་ལ་ལྟོས་ནས་ནི། ཡང་མཁས་བཙུན་བཟང་གསུམ་ཡོན་ཏན་སོགས་སམ་རྙེད་པ་དང་བཀུར་སྟི་ལྟ་བུ་གང་གི་སྒོ་ནས་བདག་གསར་པ་རང་ཉིད་ལྷག་པར་བྱ་བའི་ཕྱིར་དུའམ་རྒྱལ་ཁ་ཐོབ་པར་བྱ་བའི་ཕྱིར་དུ་བདག་གསར་པ་རང་གི་རྙེད་པ་དང་བཀུར་སྟི་དེ་དག་ཐམས་ཅད་ནི་ཐ་ན་འཐབ་མོའམ་རྩོད་པ་ཡིས་ཀྱང་ངེས་པར་དུ་རང་ཉིད་ལྷག་པར་འགྱུར་བ་ཉིད་དུ་བསྒྲུབ་པར་བྱ་སྙམ་དུ་བསམ། 

ཅི་ནས་བདག་གི་ཡོན་ཏན་ནི། །འཇིག་རྟེན་ཀུན་ལ་གསལ་བ་དང་། །གཞན་ཡང་འདི་ཡི་ཡོན་ཏན་གང༌། །སུས་ཀྱང་ཐོས་པར་མི་འགྱུར་བྱ། །ཞེས་པ་ནི། ཅི་ནས་ཀྱང་བདག་གསར་པ་རང་གི་ཆོས་དང་འཇིག་རྟེན་གྱི་ཡོན་ཏན་ཡོད་པ་དེ་དག་ཐམས་ཅད་ནི་འཇིག་རྟེན་པ་ཀུན་ལ་བསྒྲགས་ཤིང་གསལ་བ་དང་རིག་པའམ་ཤེས་པར་བྱ་བ་དང་། གཞན་ཡང་བདག་རྙིང་པ་འགྲན་ཟླ་འདི་ཡི་ཐོས་པ་དང་སློབ་གཉེར་སོགས་ཡོན་ཏན་ཕྲན་བུ་ཡོད་པ་གང་ཡིན་པ་དེ་དག་ནི་འཇིག་རྟེན་པ་གང་ཟག་སུས་ཀྱང་ཐོས་པའམ་ཤེས་པར་མི་འགྱུར་བ་ཉིད་དུ་བྱ་སྙམ་དུ་བསམ། 

བདག་གི་སྐྱོན་ཡང་སྦ་བྱ་ཞིང་། །བདག་ནི་མཆོད་འགྱུར་འདི་ལ་མིན། །བདག་དེང་རྙེད་པ་ལེགས་རྙེད་ཅིང་། །བདག་ནི་བཀུར་འགྱུར་འདི་ལ་མིན། །ཞེས་པ་ནི། བདག་གསར་པ་རང་གི་ཅུང་ཟད་བྱ་སྤྱོད་ངན་པའི་སྐྱོན་ཡོད་པ་ཐམས་ཅད་ནི་སུས་ཀྱང་མི་ཐོས་པ། མི་མཐོང་བར་སྦ་བའམ་གསང་བར་བྱ་ཞིང་། རང་གི་འགྲན་ཟླ་བདག་རྙིང་པ་འདིའི་སྐྱོན་ཕྲ་ལ་ཕྲན་ཚེགས་བྱུང་ན་དེ་དག་ནི་འཇིག་རྟེན་པ་ཀུན་ལ་གསལ་བའམ་བཤད་པར་བྱ་སྟེ་བདག་གིས་དྲིལ་བསྒྲགས་བྱ། དེ་ལྟ་བུའི་རྐྱེན་གྱིས་བདག་གསར་པ་རང་ཉིད་ནི་འཇིག་རྟེན་པ་གཞན་གྱིས་ཡོན་ཏན་དང་ལྡན་པ་མཐོང་བའི་སྒོ་ནས་རྙེད་པ་དང་བཀུར་སྟི་རྒྱ་ཆེན་པོས་མཆོད་པར་འགྱུར་ཞིང༌། བདག་རྙིང་པ་འགྲན་ཟླ་འདི་ལ་ནི་རྣམ་པ་ཀུན་ཏུ་རྙེད་བཀུར་སོགས་ཐོབ་པ་མ་ཡིན་པ་དང་། །བདག་གསར་པ་རང་ཉིད་ནི་དེང་ནས་ཟས་ནོར་ལོངས་སྤྱོད་ལ་སོགས་པའི་རྙེད་པ་ཐམས་ཅད་ལེགས་པ་རྙེད་ཅིང་། བདག་གསར་པ་རང་ཉིད་ནི་འཇིག་རྟེན་པ་ཀུན་གྱིས་ཞྭ་ཕུད།གདན་བཏིང་བ་སོགས་ཀྱི་སྒོ་ནས་བཀུར་བར་འགྱུར་བ་ཡིན་པ་ལ། བདག་རྙིང་པ་འདི་ལ་ནི་དེ་ལྟར་དུ་རྙེད་པ་དང་བཀུར་སྟི་ཡང་མ་ཐོབ་ཅིང་། ཀུན་གྱིས་ཀྱང་བརྙས་བཅོས་ཁྱད་གསོད་ཀྱི་གནས་སུ་གྱུར་པ་ལས། བཀུར་སྟི་ཡང་ཐོབ་པ་མ་ཡིན་པ་དེ་ལྟ་བུ་ཞིག་བྱ་སྙམ་དུ་བསམ།

འདི་ནི་མ་རུངས་བྱས་པ་ལ། །ཡུན་རིང་བདག་ནི་དགའ་བས་བལྟ། །འགྲོ་བ་ཀུན་གྱི་བཞད་གད་དང་། །ཕན་ཚུན་སྨད་པ་དག་ཏུ་བྱ། །ཞེས་པ་ནི། བདག་རྙིང་པ་འདི་ཉིད་ནི་སྐབས་འགའ་རེ་ལ་བསླབ་པའི་སྡོམ་པ་ཉམས་པ་སོགས་མ་རུངས་པའི་སྐྱོན་གྱི་གནོད་པ་དེ་འདྲ་བྱས་པར་གྱུར་པ་ལ་ནི་ཡུན་རིང་པོའི་དུས་སུ་བདག་གསར་པ་རང་ཉིད་ནི་སེམས་ཤིན་ཏུ་དགའ་བའི་སྒོ་ནས་ཡང་ནས་ཡང་དུ་བལྟ་ཞིང་། དེར་མ་ཟད་ཀྱི་གཞན་འགྲོ་བ་ཀུན་གྱིས་ཀྱང་དེ་ལ་འཕྱ་ཞིང་འཕྲལ་ཏེ་བཞད་གད་བྱེད་པ་དང༌། མི་མང་པོ་ཕན་ཚུན་བསྡུས་ཏེ་དེའི་གནད་དོན་ལ་ལབ་གླེང་གི་སྒོ་ནས་སྨད་ཅིང་དམའ་འབེབ་པ་དག་ཏུ་ཡང་བྱའོ་སྙམ་དུ་ཅི་རིགས་པ་བསམ་པར་བྱ། །

གསུམ་པ་རང་ལས་ལྷག་པ་དང་བརྗེས་ནས་རང་ལ་ང་རྒྱལ་སྒོམ་པའི་ཚུལ་ནི། ཉོན་མོངས་འདི་ཡང་བདག་དང་ནི། །ལྷན་ཅིག་ཏུ་ནི་འགྲན་ཞེས་གྲགས། །འདི་བདག་ཐོས་དང་ཤེས་རབ་བམ། །གཟུགས་རིགས་ནོར་གྱིས་མཉམ་མམ་ཅི། །ཞེས་པ་ནི། ཉོན་མོངས་པ་དམན་པ་བདག་རྙིང་པ་འདི་ཡང་བདག་གསར་པ་རང་ཉིད་དང་ནི་ལྷན་ཅིག་ཏུ་འགྲན་པ་ཡིན་ཞེས་འཇིག་རྟེན་ན་དེ་འདྲ་གྲགས་ཀྱང་། བདག་རྙིང་པ་འདི་དང་བདག་གསར་པ་གཉིས་པོ་འདི་ཐོས་པ་དང་ཤེས་རབ་བམ། གཟུགས་དང་རིགས་དང་ནོར་གྱི་སྒོ་ནས་མཉམ་མམ་ཅི་སྟེ་རྣམ་པ་ཀུན་ཏུ་མི་མཉམ་པ་ཤིན་ཏུ་གནམ་ས་ལྟ་བུའི་ཁྱད་པར་ཡོད་པ་ཡིན་ནོ་སྙམ་དུ་བསམ།

དེ་ལྟར་ཀུན་ལ་གྲགས་པ་ཡི། །བདག་གི་ཡོན་ཏན་ཐོས་ནས་ནི། །སྤུ་ལྡང་དགའ་བ་སྐྱེ་འགྱུར་བའི། །བདེ་སྐྱིད་ལ་ནི་ཡོངས་སུ་སྤྱོད། །ཅེས་པ་ནི། བདག་རྙིང་པ་ཁོ་དང་བདག་གསར་པ་གཉིས་པོ་རིགས་རུས་ཤེས་རབ་ལོངས་སྤྱོད་གང་གི་སྒོ་ནས་མི་མཉམ་པ་ཡིན་པ་དེ་ལྟར་དུ་འཇིག་རྟེན་པ་ཀུན་ལ་གྲགས་པ་ཡི་ཁྱབ་པའི་སྒོ་ནས་བདག་གསར་པ་རང་གི་ཡོན་ཏན་དེ་ཉིད་འཇིག་རྟེན་པ་གཞན་གྱིས་ཐོས་ནས་ནི་ལུས་ལས་བ་སྤུ་ལྡང་ཞིང་སེམས་ལ་དགའ་བའམ་སྤྲོ་བ་སྐྱེ་བར་འགྱུར་བའི་ལུས་དང་སེམས་བདེ་སྐྱིད་ཀྱི་གནས་སྐབས་དེ་ལ་བདག་ཡོངས་སུ་ལོངས་སྤྱོད་པ་ཡིན་ནོ་སྙམ་དུ་བསམ། 

ཅི་སྟེ་འདི་ལ་རྙེད་ཡོད་ཀྱང་། །གལ་ཏེ་ང་ཡི་ལས་བྱེད་ན། །འདི་ལ་འཚོ་བ་ཙམ་བྱིན་ནས། །བདག་གི་སྟོབས་ཀྱིས་དེ་བླང་བྱ། །ཞེས་པ་ནི། ཅི་སྟེ་བདག་རྙིང་པ་འདི་ཉིད་ལ་ལོངས་སྤྱོད་ཀྱི་རྙེད་པ་ཐོབ་པ་སྐབས་འགའ་རེ་ལ་ཡོད་ཀྱང༌། གལ་ཏེ་དེས་སྐབས་གཞན་དུ་བདག་གསར་པ་ང་ཡི་ལས་ཀ་ཚུལ་བཞིན་དུ་བྱེད་པ་ཡིན་ན། དེའི་སྐབས་སུ་བདག་རྙིང་པ་འདི་ལ་གནས་སྐབས་ཀྱི་ཟས་གོས་ཀྱི་འཚོ་བ་ངན་ངོན་ཙམ་ཞིག་བྱིན་ནས། ལྷག་པོ་འདྲ་གང་ཡོད་པ་དེ་དག་ནི་བདག་གསར་པ་རང་གི་སྟོབས་ཀྱི་སྒོ་ནས་ཡར་བསྡུས་ཏེ་བླང་བར་བྱའོ་སྙམ་དུ་བསམ། 

འདི་ནི་བདེ་ལས་ཉམས་བྱ་ཞིང་། །བདག་གིས་གནོད་དང་རྟག་སྦྱར་བྱ། །ཞེས་པ་ནི། བདག་རྙིང་པ་འདི་ནི་ལུས་དང་སེམས་ལ་བདེ་བ་ཐོབ་ན་དེ་ལས་རྣམ་པ་ཀུན་ཏུ་བདག་གསར་པ་རང་གི་སྟོབས་ཀྱིས་སྒོ་ནས་ཉམས་པར་བྱ་ཞིང༌། དེ་ཡང་བདག་གསར་པ་རང་གིས་བདག་རྙིང་པ་འདིའི་ལུས་དང་སེམས་ལ་སྡུག་བསྔལ་བའི་གནོད་པ་དང་རྟག་ཏུ་སྦྱར་བར་བྱའོ་སྙམ་དུ་ཡང་ཡང་སེམས། 

འདི་ཡིས་བརྒྱ་ཕྲག་ཐམས་ཅད་དུ། །འཁོར་བར་བདག་ལ་གནོད་པ་བྱས། །ཞེས་པ་ནི། དེ་ལྟར་རང་དང་དམན་པ་དང་བརྗེད་ནས་རང་ལ་ཕྲག་དོག་བྱ་བ་དང༌། རང་དང་མཉམ་པ་དང་བརྗེ་ནས་རང་ལ་འགྲན་སེམས་སྒོམ་པ་དང༌། རང་ལས་ལྷག་པ་དང་བརྗེ་ནས་རང་ལ་ང་རྒྱལ་སྒོམ་པ་སྟེ་དེ་དག་ཐུན་རེ་རེ་བཞིན་དུ་སེམས་ཤིང་སྒོམ་སྟེ་ཉམས་སུ་བླངས་པའི་རྗེས་སུ། བསྒོམ་བྱའི་ཡུལ་དང་སྒོམ་པ་པོ་གཉིས་ཀ་ལ་དགའ་བདེ་མེད་པའི་ཚུལ་ཤེས་པའི་མཐར། དེ་ལྟ་བུའི་བློ་ངན་པ་འདི་ཡིས་ནི་སྐྱེ་བ་ཚེ་རབས་བརྒྱ་ཕྲག་ཐམས་ཅད་དུ་འཁོར་བ་ལ་འཁོར་བའི་ཚེ་ན་གཞན་ལ་ང་རྒྱལ་དང་འགྲན་སེམས་དང་ཕྲག་དོག་བྱས་པའི་ཉེས་དམིགས་དེས་བདག་རང་ཉིད་དམྱལ་བ་ཡི་དྭགས་དུད་འགྲོ་སོགས་ཀྱི་གནས་སུ་ལན་གྲངས་དུ་མར་སྐྱེས་ནས་རང་གིས་རང་ལ་གནོད་པ་བྱས་སོ་སྙམ་དུ་བསམ་པར་བྱ་གསུངས།

གསུམ་པ་བདག་གཞན་བརྗེས་ནས་ཇི་ལྟར་སྒྲུབ་པའི་ཐབས་ལ་གདམས་པ་ལ་གཉིས་ཏེ། འཇམ་པའི་སྒོ་ནས་གདམས་ངག་གདམས་པ་དང་། རྩུབ་མོའི་སྒོ་ནས་ཚར་གཅོད་པའོ། །དང་པོ་ནི། ཡིད་ཁྱོད་རང་དོན་བྱེད་འདོད་པས། །བསྐལ་པ་གྲངས་མེད་འདས་གྱུར་ཀྱང་། །ངལ་བ་ཆེན་པོ་དེ་ལྟ་བུས། །ཁྱོད་ཀྱིས་སྡུག་བསྔལ་འབའ་ཞིག་བསྒྲུབས། །ཞེས་པ་ནི། ཡིད་དམ་སེམས་མ་རུངས་པ་ཁྱོད་རང་གི་དོན་ཁོ་ན་བྱེད་པར་འདོད་པས་དུས་ནི་བསྐལ་པ་གྲངས་མེད་པ་དུ་མ་འདས་པར་གྱུར་ཀྱང་། ལུས་དང་སེམས་ལ་ངལ་བ་ཆེན་པོ་དེ་ལྟ་བུས་བདག་འཛིན་ཅན་གྱི་སེམས་ཁྱོད་ཀྱིས་བདག་རང་ཉིད་ལ་སྡུག་བསྔལ་འབའ་ཞིག་བསྒྲུབས་པར་བྱས་སོ། །

དེ་ལྟར་ངེས་པར་གཞན་དག་གི །དོན་ལ་རབ་ཏུ་འཇུག་གྱིས་དང་། །ཐུབ་པའི་བཀའ་ནི་མི་བསླུ་བས། །དེ་ཡི་ཡོན་ཏན་ཕྱིས་མཐོང་འགྱུར། །ཞེས་པ་ནི། དེ་སྔ་ཐོག་མེད་ཀྱི་དུས་ནས་ད་ལྟ་ལ་ཐུག་གི་བར་དུ་རང་གི་དོན་འབའ་ཞིག་བསྒྲུབས་པར་བྱས་པ་དེ་ལྟར་དུ། ད་ཕྱིན་ཆད་ངེས་པར་དུ་ཕ་མར་གྱུར་པའི་སེམས་ཅན་གཞན་དག་གི་དོན་ལ་རབ་ཏུ་འཇུག་པར་གྱིས་ཤིག་དང་། སྟོན་པ་ཐུབ་པའི་དབང་པོའི་བཀའ་དེ་ནི་ནམ་ཡང་མི་བསླུ་བ་ཡིན་པས་རང་གིས་གཞན་དོན་སྒྲུབ་པར་བྱེད་པ་དེའི་ཡོན་ཏན་ནམ་ཕན་ཡོན་དེ་ནི་ཕྱིས་སུ་རིམ་པ་བཞིན་དུ་གནས་སྐབས་མངོན་མཐོ་དང༌། མཐར་ཐུག་ངེས་ལེགས་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འགྱུར་བ་སོགས་ཀྱི་སྒོ་ནས་མཐོང་བར་འགྱུར་གསུངས།

གལ་ཏེ་ཁྱོད་ཀྱིས་སྔ་དུས་སུ། །ལས་འདི་བྱས་པར་གྱུར་ན་ནི། །སངས་རྒྱས་ཕུན་ཚོགས་བདེ་མིན་པ། །གནས་སྐབས་འདི་འདྲར་འགྱུར་མི་སྲིད། །ཅེས་པ་ནི། གལ་ཏེ་བདག་འཛིན་ཅན་གྱི་སེམས་ཁྱོད་ཀྱིས་སྔ་དུས་སུ་སྐྱེ་བ་སྔོན་མ་ནས་སྔོན་མ་སྔོན་མ་རྣམས་སུ་བདག་གི་བདེ་དགེ་ཐམས་ཅད་སེམས་ཅན་གཞན་ལ་བཏང་ཞིང་། གཞན་གྱི་སྡུག་བསྔལ་དང་སྡིག་པ་ཐམས་ཅད་རང་ཐོག་ཏུ་ལེན་པ་ལྟ་བུའི་བདག་གཞན་བརྗེ་བའི་ལས་གང་ཡིན་པ་འདི་ཉིད་ཚུལ་བཞིན་དུ་ཉམས་སུ་ལེན་པར་བྱས་པར་གྱུར་ན་ནི། ད་ལྟ་རྫོགས་པའི་སངས་རྒྱས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་མི་བཟད་པའི་ཕུན་སུམ་ཚོགས་པའི་ཟག་པ་མེད་པའི་བདེ་བ་དམ་པ་དེ་ལ་ལོངས་སྤྱོད་ཆོག་པ་མ་གཏོགས་པ། དེ་མ་ཡིན་པ་ད་ལྟའི་འཁོར་བ་པའི་གནས་སྐབས་སྡུག་བསྔལ་གྱི་རང་བཞིན་འདི་འདྲ་བ་མངོན་དུ་འགྱུར་བར་མི་སྲིད་དོ། །

དེ་བས་འདི་ལྟར་གཞན་དག་གི །ཁུ་བ་ཁྲག་གི་ཐིགས་པ་ལ། །ཁྱོད་ཀྱིས་ངར་འཛིན་བྱས་པ་ལྟར། །དེ་བཞིན་གཞན་ལའང་གོམས་པར་གྱིས། །ཞེས་པ་ནི། རྒྱུ་མཚན་དེ་ལྟ་བས་ན་འདི་ལྟར་གཞན་ཕ་དང་མ་དག་གི་མི་གཙང་བའི་རང་བཞིན་ཁུ་བ་དང་ཁྲག་གི་ཐིགས་པ་ཙམ་ལ་བདག་འཛིན་ཅན་གྱི་སེམས་ཁྱོད་ཀྱིས་ང་དང་ང་ཡིར་གང་ཡང་མེད་ཀྱང་། ང་དང་ང་ཡི་ཉིད་དུ་འཛིན་པར་བྱས་པའམ་གོམས་པ་ལྟར་སེམས་ཅན་གཞན་རྣམས་ཀྱི་ལུས་སེམས་ལ་ཡང་གོམས་པར་གྱིས་ཤིག་ཅེས་གསུངས། 

གཞན་གྱི་རྟོག་ཆེན་བྱས་ནས་ནི། །བདག་གི་ལུས་ལ་ཅི་སྣང་བ། །དེ་དང་དེ་ཉིད་ཕྲོགས་བྱས་ནས། །ཁྱོད་ཀྱིས་གཞན་ལ་ཕན་པར་སྤྱོད། །ཅེས་པ་ནི། དེ་སྔ་ཐོག་མེད་ནས་ད་ལྟ་ལ་ཐུག་གི་བར་དུ་རང་གི་རྟོག་ཆེན་བྱས་ཏེ་རང་དོན་བསྒྲུབས་པ་ཡིན་པ་ལ། ད་ཕན་ཆད་ནས་སེམས་ཅན་གཞན་གྱི་རྟོག་ཆེན་ཏེ་གཞན་དོན་ལ་བསམ་བློ་གཏོང་མཁན།ཁུར་ལེན་མཁན་ཞིག་བྱས་ནས་ནི། བདག་རང་གི་ལུས་འདི་ལ་ཟས་གོས་གནས་མལ་སོགས་ཡིད་འོང་གི་མཁོ་རྒུའི་དངོས་པོ་ཅི་དང་ཅི་སྣང་བ་དེ་དང་དེ་དག་ཉིད་ནི། གཉེན་པོའི་སེམས་ཀྱི་སྟོབས་ཀྱིས་ཕྲོགས་པར་བྱས་ནས་བདག་འཛིན་ཅན་གྱི་སེམས་ཁྱོད་ཀྱིས་སེམས་ཅན་གཞན་གྱི་ལུས་དང་སེམས་ལ་ཕན་པའི་དོན་དུ་སྤྱོད་པར་གྱིས་ཤིག་གསུངས། 

བདག་སྐྱིད་གཞན་ནི་མི་སྐྱིད་ལ། །བདག་མཐོ་གཞན་ནི་དམའ་བ་དང་། །བདག་ནི་ཕན་བྱེད་གཞན་མིན་ཞེས། །བདག་ལ་ཕྲག་དོག་ཅིས་མི་བྱེད། །ཅེས་པ་ནི། བདག་ནི་ཟས་གོས་གནས་མལ་ལ་སོགས་པ་ཕུན་སུམ་ཚོགས་པའི་ཆོས་ལ་ལོངས་སྤྱོད་ཅིང་། ཤིན་ཏུ་སེམས་སྐྱིད་ཅིང་ལུས་བདེ་ལ། སེམས་ཅན་གཞན་རྣམས་ཐམས་ཅད་ནི་ཟས་གོས་གནས་མལ་ཡོ་བྱད་སོགས་ཀྱིས་ཕོངས་པ་དང༌། ལུས་ལ་ན་ཚ་སོགས་ཀྱིས་མནར་ནས་མི་བདེ་ཞིང་སེམས་མི་སྐྱིད་པ་ཡིན་པ་ལ། བདག་ནི་རིགས་དང་ཆོས་དང་ལོངས་སྤྱོད་སོགས་ཀྱི་སྒོ་ནས་མཐོ་ཞིང་། སེམས་ཅན་གཞན་རྣམས་ཐམས་ཅད་ནི་དེ་ལས་དམའ་བ་དང་ཉམ་ཆུང་བ་དང་། བདག་རང་ཉིད་ལ་ནི་ཕན་པ་བྱེད་མཁན་གྱི་གཉེན་དང་གྲོགས་དང་སྦྱིན་བདག་ལ་སོགས་པ་དུ་མ་ཡོད་ལ། སེམས་ཅན་གཞན་ལ་ནི་དེ་ལྟ་བུ་སྐྱབས་མེད་པ། མགོན་མེད་པ། གྲོགས་མེད་པར་གྱུར་པ་དེས་ན་དེ་ལྟ་བུ་ཕན་བྱེད་ཡོད་པ་མ་ཡིན་ཞེས་པའི་སྒོ་ནས་བདག་གིས་རང་ཉིད་ལ་ཕྲག་དོག་ཞིག་ཀྱང་ཅིའི་ཕྱིར་ན་མི་བྱེད་དེ་བྱེད་དུ་འོས་གསུངས། 

བདག་ནི་བདེ་དང་བྲལ་གྱིས་ཏེ། །གཞན་གྱི་སྡུག་བསྔལ་བདག་ལ་སྦྱོར། །གང་ཚེ་འདི་ནི་ཅི་བྱེད་ཅེས། །བདག་གི་སྐྱོན་ལ་བརྟག་པར་གྱིས། །ཞེས་པ་ནི། བདག་རང་ཉིད་ནི་ཟས་གོས་སོགས་ཀྱི་ཆ་རྐྱེན་གྱི་སྒོ་ནས་ལུས་དང་སེམས་ལ་གནས་སྐབས་ཀྱི་བདེ་བ་ཡོད་ན་དེ་དང་བྲལ་བར་གྱིས་ཏེ་སེམས་ཅན་གཞན་ལ་སྦྱིན་ཞིང་། གཞན་གྱི་ཟས་གོས་ཀྱིས་ཕོངས་པ་ལ་སོགས་པའི་ལུས་སེམས་ཀྱི་དཀའ་ངལ་ལམ་སྡུག་བསྔལ་དེ་དག་བདག་རང་ལ་ཚུར་སྦྱོར་ཞིག་དང༌། དུས་གང་གི་ཚེ་བདག་འཛིན་ཅན་གྱི་སེམས་འདི་ཉིད་ཀྱིས་ནི་ད་ལྟ་ཅི་དང་གང་ཞིག་དྲན་པ་དང༌། ཅི་དང་ཅི་ཞིག་བྱས་པ་ཡིན་ནོ་ཞེས་བདག་རང་གི་སྐྱོན་དག་ལ་སྐྱོན་གྱི་རང་བཞིན་ངོས་ཟིན་པར་བྱས་ནས་སྐབས་དང་སྐབས་སུ་བརྟག་པར་གྱིས་ཤིག་གསུངས། 

གཞན་གྱིས་ཉེས་པ་བྱས་པ་ཡང་། །རང་གི་སྐྱོན་དུ་བསྒྱུར་བྱོས་ལ། །བདག་གི་ཉེས་པ་ཆུང་བྱས་ཀྱང་། །སྐྱེ་བོ་མང་ལ་རབ་ཏུ་ཤོགས། །ཞེས་པ་ནི། སེམས་ཅན་གཞན་རྣམས་ཀྱིས་གཞན་གྱི་ཁྲིམས་དང་སྒྲིག་སོགས་དང་འགལ་བར་གྱུར་པའི་ཉེས་པ་བྱས་པ་མཐོང་ན་ཡང་། དེ་ལ་ཉེས་ཆད་སོགས་མི་ཡོང་བའི་ཆེད་དུ་ངས་བྱས་པ་ཡིན་ནོ་ཞེས་པ་སོགས་ཀྱིས་རང་གི་སྐྱོན་དུ་ཚུར་སྦྱོར་བར་བྱོས་ལ། བདག་རང་གི་ཚེ་འདི་དང་སྐྱེ་བ་ཕྱི་མའི་ཆོས་དང་འཇིག་རྟེན་དང་འགལ་བར་གྱུར་པའི་ཉེས་པ་ཆུང་ངུ་རེ་བྱས་པར་གྱུར་ཀྱང་། དེ་མ་གསང་ཞིང་མ་སྦས་ནས་སྐྱེ་བོ་མང་པོ་ལ་རབ་ཏུ་ཤོགས་ཏེ་ཚུལ་བཞིན་དུ་བཤད་པར་བྱས་ནས་ཤོགས་པར་གྱིས་ཤིག་གསུངས། 

གཞན་གྱི་གྲགས་པ་ལྷག་བརྗོད་པས། །རང་གི་གྲགས་པ་ཟིལ་གྱིས་ནོན། །བདག་ནི་བྲན་གྱི་ཐ་མ་ལྟར། །དོན་རྣམས་ཀུན་ལ་བཀོལ་བར་གྱིས། །ཞེས་པ་ནི། བདག་གི་བསམ་པ་ལ་ང་རང་གི་ཡོན་ཏན་ཕྲན་ཚེགས་དེ་རྣམས་གཞན་གྱིས་ཐོས་ནས་རྙེད་པ་དང་གྲགས་པ་ལྟ་བུ་བྱུང་ན་བསམ་པའི་བསམ་བློ་བསྐྱེད་ན། སྐབས་དེ་དུས་གཞན་རྣམས་ཀྱི་ཡོན་ཏན་གྱི་སྙན་པའི་གྲགས་པ་དེ་དག་ལྷག་པར་དུ་གཞན་ལ་བརྗོད་ཅིང་བསྒྲགས་པར་བྱས་པས་རང་གི་ཡོན་ཏན་ཕྲན་ཚེགས་ཀྱི་གྲགས་པའམ་སྙན་པ་དེ་དག་ཟིལ་གྱིས་ནོན་ཅིང་། བདག་རང་ཉིད་ནི་བྲན་གྱི་ནང་ནས་བྲན་གྱི་ཐ་མའམ་གཡོག་ཐ་མ་ལྟར་དུ་གཞན་ལ་འགོད་པའི་ལས་དོན་རྣམས་ཀུན་ལ་ཡང་རང་ཉིད་གཡོག་ཏུ་བཀོལ་བར་གྱིས་ཤིག་གསུངས། 

འདི་ནི་སྐྱོན་ཅན་རང་བཞིན་ཏེ། །གློ་བུར་ཡོན་ཏན་ཅིས་མི་བསྟོད། །འདི་ཡི་ཡོན་ཏན་ཅི་ནས་ཀྱང་། །འགས་ཀྱང་མི་ཤེས་དེ་ལྟར་གྱིས། །ཞེས་པ་ནི། བདག་འཛིན་ཅན་གྱི་སེམས་འདི་ནི་སྐྱོན་ཅན་གྱི་རང་བཞིན་ཁོ་ན་ཡིན་ཏེ། དེའང་འདི་ལ་གློ་བུར་བའི་ཐོས་པ་དང་བསམ་པ་དང་སྒོམ་པ། མཁས་པ་དང་བཙུན་པའི་ཡོན་ཏན་ཆ་ཤས་སམ་ཕྲ་ལ་ཕྲན་ཚེགས་སྐྱེ་སྲིད་པ་ཡིན་ན་ཡང་། དེའི་ཆ་ཤས་ཀྱི་སྒོ་ནས་གཏན་ནས་མི་བསྟོད་ཅིང་བསྟོད་མི་འོས་ལ། བདག་འཛིན་ཅན་འདིའི་ཕྲན་ཚེགས་ཀྱི་ཡོན་ཏན་དེ་རྣམས་ཅི་ནས་ཀྱང་གང་ཟག་གཞན་འགས་ཀྱང་མི་ཤེས་པ་དེ་ལྟར་དུ་སྦ་བའམ་གསང་བར་གྱིས་ཤིག་གསུངས། 

མདོར་ན་བདག་གི་དོན་གྱི་ཕྱིར། ཁྱོད་གྱིས་གཞན་ལ་གནོད་བྱས་གང་། །གནོད་དེ་སེམས་ཅན་དོན་གྱི་ཕྱིར། །བདག་ཉིད་ལ་ནི་འབབ་པར་གྱིས། །ཞེས་པ་ནི། མདོར་བསྡུས་ན་དེ་སྔ་ཐོག་མེད་ནས་ད་ལྟའི་བར་དུ་བདག་གི་རང་དོན་བསྒྲུབ་པར་བྱ་བའི་ཕྱིར་དུ། བདག་འཛིན་ཅན་གྱི་སེམས་ཁྱོད་ཀྱིས་སེམས་ཅན་གཞན་གྱི་ལུས་སྲོག་དང་ལོངས་སྤྱོད་ལ་ཐུབ་ཚོད་ཀྱི་སྒོ་ནས་གནོད་པ་གང་དང་གང་བྱས་པར་གྱུར་པའི་གནོད་པ་དེ་དང་དེ་འདྲ་བ་དེ་ད་ཕན་ཆད་ཕ་མར་གྱུར་པའི་སེམས་ཅན་གཞན་རྣམས་ཀྱི་གནས་སྐབས་དང་མཐར་ཐུག་གི་ཕན་བདེའི་དོན་དེ་བསྒྲུབ་པར་བྱ་བའི་ཕྱིར་དུ་བདག་རང་ཉིད་ལ་ནི་སྤོ་བར་གྱིས་ཤིག་གསུངས། 

འདི་ནི་གཉའ་དྲག་འགྱུར་ཚུལ་དང་། །ཤེད་བསྐྱེད་པར་ནི་མི་བྱ་སྟེ། །བག་མ་གསར་པའི་ཚུལ་བཞིན་དུ། །ངོ་ཚ་འཇིགས་དང་བསྡམས་ཏེ་བཞག །ཅེས་པ་ནི། བདག་འཛིན་ཅན་གྱི་སེམས་འདི་ཉིད་ནི་གཉའ་བ་ཡར་སོང་སོང་ཧྲེང་ཧྲེང་དྲག་པ་སྟེ་མགོ་འཕང་མཐོ་བ་ལྟ་བུར་འགྱུར་བའི་ཚུལ་དུ་ང་རྒྱལ་ལམ་སྤོབས་པའི་སྒོ་ནས་ཤེས་བསྐྱེད་པའམ་ཁེངས་པ་བསྐྱེད་པར་བྱེད་པ་དེ་ནི་རྣམ་པ་ཀུན་ཏུ་མི་བྱ་སྟེ། ཁྱིམ་གསར་གྱི་ནང་དུ་བག་མ་གསར་པ་སླེབས་པའི་ཚུལ་བཞིན་དུ་རང་དོན་ཡིད་བྱེད་ཀྱི་བསམ་བློ་དང་བྱ་བ་ལ་ཤིན་ཏུ་ངོ་ཚ་ཞིང་། རང་གི་རྒྱུད་ཀྱི་བསླབ་པ་ཉམས་པ་ལ་འཇིགས་ཤིང་སྐྲག་པ་དང་བཅས་པའི་སྒོ་ནས་ལུས་དང་ངག་གི་སྤྱོད་པ་ཐམས་ཅད་ཉེས་སྤྱོད་ཀྱི་སྒོ་བསྡམས་ཏེ་ཚུལ་བཞིན་དུ་བཞག་པར་བྱ་གསུངས།

གཉིས་པ་རྩུབ་མོའི་སྒོ་ནས་ཚར་གཅད་པར་བྱ་བ་ལ་གཉིས་ཏེ། སེམས་ཚར་གཅད་པ་དང༌། ལུས་ཚར་གཅད་པའོ། །དང་པོ་ནི། དེ་བྱ་དེ་ལྟར་གནས་བྱ་ཞིང༌། །དེ་ལྟར་ཁྱོད་ཀྱིས་མི་བྱ་བ། །དེ་ལྟར་འདི་ནི་དབང་བྱ་སྟེ། །དེ་ལས་འདས་ན་ཚར་གཅད་བྱ། །ཞེས་པ་ནི། བྱང་ཆུབ་སེམས་བསྐྱེད་ཀྱི་སྡོམ་པའི་ཉམས་ལེན་ལ་ཉེས་སྤྱོད་ཀྱི་སྒོ་ཐམས་ཅད་བསྡམས་ཏེ་ཉེས་སྤྱོད་སྡོམ་པའི་ཚུལ་ཁྲིམས་དང་། དགེ་བའི་ཆོས་སྡུད་པའི་ཚུལ་ཁྲིམས་ཀྱི་བསླབ་པ་དེ་ལ་གནས་པར་བྱ་ཞིང་། སེམས་ཅན་དོན་བྱེད་ཀྱི་ཚུལ་ཁྲིམས་ཏེ་དེ་ལྟར་དུ་གནས་པར་བྱ་ཞིང་། དེ་ལྟར་སེམས་ཁྱོད་ཀྱིས་སྡོམ་པའི་ཚུལ་ཁྲིམས་གསུམ་གྱི་བསླབ་པར་བྱ་བ་དེ་ལ་ཉམས་སུ་ལེན་པར་མི་བྱ་བ་དེ་ལྟར་ཡིན་ན། བདག་འཛིན་ཅན་གྱི་སེམས་འདི་ནི་གཉེན་པོའི་སེམས་ཀྱི་དབང་དུ་བསྒྱུར་བར་བྱ་སྟེ། དེའི་དབང་ལས་གལ་སྲིད་འདས་པར་གྱུར་ན་བཙན་པོའི་སྒོ་ནས་ཚུལ་བཞིན་དུ་ཚར་བཅད་པར་བྱའོ། །ཚུལ་ཇི་ལྟར་ན། 

འོན་ཏེ་དེ་ལྟར་གདམས་ཀྱང་ནི། །སེམས་ཁྱོད་དེ་ལྟར་མི་བྱེད་ན། །ཁྱོད་ལ་ཉེས་པ་ཀུན་བསྟེན་པས། །ཁྱོད་ཉིད་ཚར་གཅད་བྱ་བར་ཟད། །ཞེས་པ་ནི། འོན་ཏེ་གོང་དུ་བཤད་པ་དེ་ལྟར་དུ་བདག་གཞན་མཉམ་པ་སྒོམ་པ་དང༌། བདག་གཞན་བརྗེ་བ་བསྒོམ་པར་བྱ་བའི་ཚུལ་གྱི་གདམས་ངག་གདམས་ཀྱང་ནི་སྤང་བྱའི་སེམས་བདག་འཛིན་ཅན་ཁྱོད་དེ་ལྟར་དུ་ཚུལ་བཞིན་དུ་སྒྲུབ་པར་མི་བྱེད་ན། སེམས་བདག་འཛིན་ཅན་ཁྱོད་ལ་སྔར་བྱས་པའི་ཉེས་པ་ཀུན་བསྟེན་པའི་སྒོ་ནས་ཁྱོད་ཉིད་གཉེན་པོའི་སྒོ་ནས་ཚར་གཅད་པར་བྱ་བ་ཁོ་ནར་ཟད་དོ། །

ཁྱོད་ཀྱིས་ཁོ་བོ་གར་བརླག་པའི། །སྔོན་གྱི་དུས་དེ་གཞན་ཡིན་ཏེ། །ངས་མཐོང་ད་ཁྱོད་གང་དུ་འགྲོ། །ཁྱོད་ཀྱི་དྲེགས་པ་ཀུན་གཞོམ་བྱ། །ཞེས་པ་ནི། བདག་འཛིན་ཅན་གྱི་སེམས་ཁྱོད་ཀྱིས་རང་དོན་ཡིད་བྱེད་ཀྱི་ལས་ངན་བསགས་ཏེ་ཁོ་བོ་དམྱལ་བ་ཡི་དྭགས་དུད་འགྲོ་ལ་སོགས་པའི་གནས་ངན་པར་གར་བརླག་པར་བྱེད་པའི་སྔོན་གྱི་དུས་ཚོད་དེ་ནི་མ་མཐོང་བར་དུས་ཚོད་གཞན་ཡིན་ཏེ། དེ་ལྟར་སྤྱོད་འཇུག་ཐོས་བསམ་བྱས་པ་ལ་བརྟེན་ནས་གཉེན་པོའི་སེམས་ངས་དེའི་གནས་ཚུལ་མཐོང་བ་ན་ད་སྤང་བྱའི་བདག་འཛིན་ཅན་གྱི་སེམས་ཁྱོད་གནས་གང་དུ་འགྲོ་སྟེ་འགྲོ་བའི་གནས་མེད་ཅིང་། ཁྱོད་ཀྱི་རང་དོན་ཡིད་བྱེད་ཀྱི་དྲེགས་པའམ་ང་རྒྱལ་ཀུན་རྩ་བ་དྲུང་ནས་གཞོམ་པར་བྱའོ། །

ད་དུང་བདག་ལ་རང་གི་དོན། །ཡོད་སྙམ་སེམས་པ་དེ་དོར་ཅིག །བདག་གིས་གཞན་ལ་ཁྱོད་བཙོང་གིས། །སྐྱོ་བར་མ་སེམས་ཞོ་ཤ་ཕུལ། །ཞེས་པ་ནི། ད་དུང་བདག་རང་ཉིད་ལ་རང་གི་དོན་གྱི་བསྒྲུབ་བྱ་ཡོད་དོ་སྙམ་པའི་སེམས་པ་དེ་ཉིད་ད་ལྟ་ཉིད་དུ་དོར་ཅིག་སྟེ་སྤང་བར་གྱིས་ཤིག །གཉེན་པོའི་སེམས་བདག་གིས་སྤང་བྱ་བདག་འཛིན་ཅན་གྱི་སེམས་ཁྱོད་གཞན་སེམས་ཅན་རྣམས་ལ་བཙོང་གིས་ཏེ་བྱིན་ཟིན་པ་ཡིན་གྱི། ད་ཕན་ཆད་སེམས་ཅན་གཞན་གྱི་དོན་སྒྲུབ་པ་ལ་སྐྱོ་བ་མ་སེམས་པར་རམ་སེམས་པ་མ་ཞུམ་པར་ཁྱོད་ཀྱི་ནུས་པ་དེ་ཞོ་ཤ་ཕུལ་ཅིག །

གལ་ཏེ་བག་མེད་གྱུར་ནས་ཁྱོད། །སེམས་ཅན་རྣམས་ལ་མ་བྱིན་ན། །ཁྱོད་ཀྱིས་ཁོ་བོ་དམྱལ་བ་ཡི། །སྲུང་མ་རྣམས་ལ་སྦྱིན་དུ་ངེས། །ཞེས་པ་ནི། གལ་ཏེ་གཉེན་པོའི་སེམས་དེ་བག་མེད་པའི་རྣམ་གཡེང་གི་དབང་དུ་གྱུར་ནས་སྤང་བྱ་བདག་འཛིན་ཅན་གྱི་སེམས་ཁྱོད་སེམས་ཅན་རྣམས་ལ་མ་བྱིན་པ་ཡིན་ན། སྤང་བྱའི་སེམས་ཁྱོད་ཀྱིས་གཉེན་པོའི་སེམས་ཁོ་བོ་དམྱལ་བ་ཡི་སྲུང་མ་ལས་མཁན་གཤིན་རྗེའི་སྐྱེ་བོ་འཇིགས་ཤིང་ཡ་ང་བ་དེ་རྣམས་ལ་སྦྱིན་དུ་ངེས་སོ། །

དེ་ལྟར་ཁྱོད་ཀྱིས་དེ་ལྟ་ཞིག །ཁོ་བོ་བྱིན་པས་ཡུན་རིང་སྡུག། །ད་ནི་འཁོན་རྣམས་དྲན་བྱས་ཏེ། །ཁྱོད་ཀྱིས་རང་དོན་སེམས་པ་གཞོམ། །ཞེས་པ་ནི། གོང་དུ་བཤད་པ་དེ་ལྟར་བདག་འཛིན་ཅན་གྱི་སེམས་ཁྱོད་ཀྱིས་དེ་སྔ་ཕན་ཆད་ལ་ལྟ་ཞིག་སྟེ་གཉེན་པོའི་སེམས་ཁོ་བོ་དམྱལ་བའི་སྲུང་མ་དེ་དག་ལ་བྱིན་པས་ཡུན་རིང་པོ་ཚེ་རབས་ཐོག་མ་མེད་པ་ནས་སྡུག་བསྔལ་རྣམ་པ་སྣ་ཚོགས་པ་མྱངས་ཟིན་པར་གྱུར་པ་དེ་ལ། ད་ནི་དེའི་འཁོན་དེ་རྣམས་ཏེ་གནོད་པ་བྱས་པ་དེ་རྣམས་གཉེན་པོའི་སེམས་ཁོ་བོས་དྲན་པར་བྱས་ཏེ་བདག་འཛིན་ཅན་སྤང་བྱའི་སེམས་ཁྱོད་ཀྱིས་རང་གི་དོན་ལ་སེམས་པའམ་བསམ་པ་དེ་ཉིད་རྩ་བ་ནས་གཞོམ་པར་བྱའོ། །

དེ་སྟེ་བདག་ནི་དགའ་འདོད་ན། །རང་ལ་བདག་གིས་དགར་མི་བྱ། །དེ་སྟེ་བདག་ནི་བསྲུང་འདོད་ན། །གཞན་དག་རྟག་ཏུ་བསྲུང་བར་བྱ། །ཞེས་པ་ནི། དེ་སྟེ་ད་ཕན་ཆད་བདག་ལ་རང་ཉིད་ཀྱིས་དགའ་བ་སྐྱེ་བའམ་བཟང་པོ་སྐྱེ་བར་འདོད་པ་ཡིན་ན། རང་གིས་རང་ལ་བདག་གིས་གཏིང་ནས་དགའ་བར་མི་བྱ་ཞིང་། དེ་སྟེ་བདག་རང་ཉིད་ཀྱིས་རང་ཉིད་སྡུག་བསྔལ་ལས་བསྲུང་བར་བྱ་བའི་འདོད་པ་བྱུང་ན། དེའི་སྐབས་ནས་སེམས་ཅན་གཞན་དག་དུས་རྟག་ཏུ་སྡུག་བསྔལ་དང་སྡུག་བསྔལ་གྱི་རྒྱུ་ལས་བསྲུང་བར་བྱ་དགོས་པ་ཡིན་གསུངས།

གཉིས་པ་ལུས་ཚར་གཅད་པའི་ཚུལ་ནི། ཇི་ལྟ་ཇི་ལྟར་ལུས་འདི་ནི། །ཡོངས་སུ་སྐྱོང་བར་བྱེད་གྱུར་པ། །དེ་ལྟ་དེ་ལྟར་ཤིན་ཏུ་ནི། །ཟེ་རེ་ཅན་གྱུར་ཉིད་དུ་ལྷུང་། །ཞེས་པ་ནི། ཇི་ལྟ་ཇི་ལྟར་རམ་ཇི་ཙམ་ཇི་ཙམ་དུ་ལུས་འདི་ནི་ཟས་གོས་དང་རྒྱན་ཆ་ལ་སོགས་པས་ཡོངས་སུ་གཅེས་ཤིང་སྐྱོང་བར་བྱེད་པར་གྱུར་པ་དེ་ལྟ་དེ་ལྟར་ཤིན་ཏུ་ནི་བཟེ་རེ་ཅན་སྡུག་བསྔལ་ཕྲ་ལ་ཕྲན་ཚེགས་ཙམ་ཡང་བཟོད་པར་མི་ནུས་པར་གྱུར་པ་ཉིད་དུ་ལྷུང་བར་འགྱུར་གསུངས། 

དེ་ལྟར་ལྷུང་བ་དེ་ཡི་ཡང་། །འདོད་པ་ས་འདི་ཐམས་ཅད་ཀྱིས། །རྫོགས་པར་ནུས་པ་ཡོད་མིན་ན། །དེ་ཡི་འདོད་པ་སུས་བྱེད་ནུས། །ཞེས་པ་ནི། བཟེ་རེ་ཅན་གྱི་བདག་ཉིད་དུ་ལྷུང་ན་ཅི་འགྱུར་བསམ་ན། དེ་ལྟར་གནོད་པ་གང་ཡང་བཟོད་མི་ནུས་པའི་བཟེ་རེ་ཅན་དུ་ལྷུང་བར་གྱུར་ན་དེའི་གནས་སྐབས་ན་ལུས་དེ་ཡི་ཡང་གང་འདོད་པ་དོན་དུ་ས་ཆེན་པོ་འདི་ཡོངས་སུ་རྫོགས་པ་དེ་ཉིད་ཀྱིས་ཀྱང་རེ་བ་བསྐང་སྟེ་རྫོགས་པར་ནུས་པ་ཡོད་པ་མ་ཡིན་ཏེ། དཔེར་ན། རྒྱལ་པོ་ང་ལས་ནུ་ཞེས་བྱ་བ་གླིང་བཞི་དང་སུམ་ཅུ་རྩ་གསུམ་གྱི་ལྷའི་གནས་བརྒྱ་བྱིན་གྱི་གདན་ཕྱེད་ཀ་མན་ཆད་ལ་དབང་སྒྱུར་ཐོབ་ཀྱང་འདོད་པའི་རེ་བ་མ་རྫོགས་པའི་ལོ་རྒྱུས་ཡོད་པ་དཔེ་དེ་བཞིན་ཡིན་ན། དེ་ལྟར་ན་ལུས་དེའི་འདོད་པ་དེ་སུས་བྱེད་ནུས་ཏེ་སུས་ཀྱང་བྱེད་ནུས་པའམ་སྒྲུབ་ནུས་པ་ཡོད་པ་མ་ཡིན་ནོ་གསུངས། །

ནུས་མེད་འདོད་ལ་ཉོན་མོངས་དང་། །བསམ་པ་ཉམས་ལའང་སྐྱེ་བར་འགྱུར། །གང་ཞིག་ཀུན་ལ་ལྟོས་མེད་པ། །དེ་ཡི་ཕུན་ཚོགས་ཟད་མི་ཤེས། །ཞེས་པ་ནི། ལུས་རང་ཉིད་ལ་རེ་བ་གང་ཡོད་པ་དེ་སྒྲུབ་པར་བྱེད་པའི་ནུས་པ་ནི་མེད་བཞིན་དུ་སྒྲུབ་པ་ནི་འདོད་པར་གྱུར་པ་ལ་བརྟེན་ནས་ངལ་ཞིང་དུབ་པའི་སྒོ་ནས་ཉོན་མོངས་པའམ་ཡ་ང་བར་གྱུར་པ་དང་། ཡང་དཀོན་མཆོག་གི་དཀོར་བརྐུ་བ་དང་འཕྲོག་པ་ལྟ་བུ། སྐྱེས་བུ་དམ་པ་ལ་སྨོད་པ་དང་སྐུར་བ་འདེབས་པ་ལ་སོགས་པའི་སྒོ་ནས་བསམ་པ་ངན་པ་ཡང་སྐྱེ་ཞིང་། སྐྱེ་བ་ཕྱི་མ་ངན་སོང་གི་སྡུག་བསྔལ་དྲག་པོ་མྱོང་བར་འགྱུར་བ་དེ་འདྲ་ཡང་སྲིད་ལ། སྐྱེས་བུ་དམ་པ་གང་ཞིག་ལུས་དང་ལོངས་སྤྱོད་དང་གཉེན་དང་འཁོར་ཀུན་ལའང་ལྟོས་པའམ་རེ་བ་མེད་པར་གྱུར་པ་དེ་ཡི་སེམས་ལ་འབྱོར་བའི་བདེ་བ་གང་ཡིན་པ་དེ་ཕུན་སུམ་ཚོགས་པ་རྣམ་པ་ཀུན་ཏུ་ཟད་མི་ཤེས་པར་རྙེད་པ་ཡིན་ནོ། །

དེ་བས་ལུས་ཀྱི་འདོད་པ་ནི། །འཕེལ་ཕྱིར་སྐབས་དབྱེ་མི་བྱ་སྟེ། །གང་ཞིག་ཡིད་འོང་མི་འཛིན་པ། །དེ་ནི་དངོས་པོ་བཟང་པོ་ཡིན། །ཞེས་པ་ནི། རྒྱུ་མཚན་དེ་ལྟ་བས་ན་ལུས་འདི་ཉིད་ཀྱི་ཟས་གོས་དང་རྒྱན་ཆ་སོགས་གང་དང་གང་འདོད་པ་དེ་ནི་གོང་ནས་གོང་དུ་འཕེལ་བར་བྱ་བའི་ཕྱིར་དུ་གོ་སྐབས་དབྱེ་བ་གཏན་ནས་མི་བྱ་སྟེ། སྐྱེས་བུ་དམ་པ་འདོད་ཆུང་ཆོག་ཤེས་ཅན་གང་ཞིག་ཡིད་དུ་འོང་བའམ་རིན་ཐང་ཅན་གྱི་དངོས་པོ་མི་འཛིན་པ། ཟས་བསོད་སྙོམས་པ་དང་།གནས་ཤིང་དྲུང་པ་དང་། གོས་ཕྱག་དར་ཁྲོད་པ་དང་། སྨན་བཀུས་ཏེ་བོར་བ་ལྟ་བུ་ལ་ལོངས་སྤྱོད་པ་དེ་ནི་དངོས་པོ་ཤིན་ཏུ་བཟང་པོ་སྟེ་དང་པོ་སྒྲུབ་སླ་བ་དང་། བར་དུ་སྲུང་སླ་བ། དེ་ལ་ཞེན་པ་མེད་པ། ཐ་མར་བརླག་ཀྱང་དེ་ལ་ཡང་འགྱོད་པ་མེད་པ་ལྟ་བུ་ཤིན་ཏུ་བཟང་པོ་ཡིན་གསུངས། 

ཐ་མར་ཐལ་བའི་མཐར་གཏུགས་ཤིང་། །མི་གཡོ་གཞན་གྱིས་བསྐྱོད་བྱ་བ། །མི་གཙང་གཟུགས་ནི་མི་ཟད་པ། །འདི་ལ་ཅི་ཕྱིར་བདག་ཏུ་འཛིན། །ཞེས་པ་ནི། རང་གི་ལུས་འདི་ནི་ད་ལྟར་གོས་དང་རྒྱན་དང་གནས་མལ་ལ་སོགས་པས་ཅི་ཙམ་བཅངས་ན་ཡང་། ཤི་བའི་གནས་སྐབས་ཀྱི་ཐ་མ་ལ་རུལ་ཏེ་གཉག་ནས་འཐོར་ནས་སམ། ཡང་ན་མེ་ལ་བསྲེགས་པའི་སྒོ་ནས་ཐལ་བའི་རང་བཞིན་ཡིན་པས་མཐར་གཏུགས་ཤིང་། ད་ལྟ་ཡང་ལུས་རང་ཉིད་རང་སྟོབས་ཀྱི་སྒོ་ནས་གཡོ་རྒྱུ་མེད་པའམ་མི་གཡོ་བ། རླུང་དང་སེམས་ལྟ་བུ་གཞན་གྱི་སྒོ་ནས་གཡོ་འགུལ་བྱས་ཏེ་བསྐྱོད་པར་བྱ་དགོས་པ་ཡིན་པ། ངོ་བོ་ནི་མི་གཙང་བ་རྫས་ངན་པའི་གོང་བུའི་རང་བཞིན་ཅན་གྱི་གཟུགས་འདི་ནི་ཚེ་འདི་དང་སྐྱེ་བ་ཕྱི་མའི་སྡུག་བསྔལ་ཐམས་ཅད་ཀྱི་འབྱུང་གནས་སུ་གྱུར་པས་ན་ཤིན་ཏུ་མི་ཟད་པ་འདི་ཉིད་ལ་རྒྱུ་མཚན་ཅིའི་ཕྱིར་ན་བདག་དང་བདག་གིར་ཉིད་དུ་འཛིན་པར་བྱ་སྟེ་འཛིན་པར་མི་འོས་གསུངས། 

གསོན་ནམ་ཡང་ན་ཤི་ཡང་བླའི། །བདག་ལ་འཕྲུལ་འཁོར་འདིས་ཅི་བྱ། །བོང་སོགས་འདི་ཁྱད་ཅི་ཡོད་ན། །ཀྱི་ཧུད་ང་རྒྱལ་སེལ་མི་བྱེད། །ཅེས་པ་ནི། རང་གནས་སྐབས་མ་ཤི་ནས་ཚེ་གསོན་པའམ། ཡང་ན་མྱུར་བ་ཉིད་དུ་ཤི་ན་ཡང་བླའི། བདག་ལ་ལུས་རུལ་པོ་མི་གཙང་བའི་འཕྲུལ་འཁོར་རྫས་ངན་གྱི་རང་བཞིན་འདིས་ཅི་བྱ་སྟེ། མདོར་ན་བོང་བ་དང་རྡོ་དང་ཤིང་བུ་ལ་སོགས་པ་དང༌། ལུས་འདི་གཉིས་པོ་ལ་ཁྱད་པར་ནི་ཅི་ཞིག་ཡོད་དེ་ཅི་ཡང་མེད་པ་ཡིན་ན། ཀྱེ་མ་ཀྱི་ཧུད་ངའོ་སྙམ་པའམ་ང་ཡི་ལུས་བསམ་པ་ལྟ་བུ་ང་དང་ང་ཡིར་འཛིན་པའི་ང་རྒྱལ་འདི་ཉིད་ཅིའི་ཕྱིར་ན་སེལ་བར་མི་བྱེད་དེ་བྱེད་དགོས་སོ་གསུངས། 

ལུས་ཀྱི་ཁ་ཏ་བྱས་པ་ཡིས། །དོན་མེད་སྡུག་བསྔལ་ཉེ་བསགས་ནས། །རྗེས་སུ་ཆགས་དང་ཁོང་ཁྲོ་བ། །ཤིང་མཚུངས་འདི་ལ་ཅི་ཞིག་བྱ། །ཞེས་པ་ནི། ལུས་ངན་པ་འདི་ཉིད་ཀྱི་ཁ་ཏ་སྟེ་གཡོ་འགུལ་བྱས་ཏེ་ཟས་དང་གོས་དང་རྒྱན་ཆ་དང་གནས་ཁང་སོགས་བསྒྲུབས་པར་བྱས་པ་ཡི་སྒོ་ནས་དོན་མེད་པའི་གཞན་གྱི་སྲོག་གཅོད་པ་དང་། མ་བྱིན་པར་ལེན་པ། འདོད་པས་ལོག་པར་གཡེམ་པ་ལ་སོགས་པའི་མི་དགེ་བ་མང་པོ་བསགས་ནས། དེའི་འབྲས་བུར་འཁོར་བ་དང་ངན་སོང་གི་སྡུག་བསྔལ་མང་པོ་ཉེ་བར་བསགས་པར་བྱས་ནས་ལུས་འདི་ལ་ཞེན་ཅིང་ཆགས་པ་དང༌། ཡང་ལུས་ཀྱི་འདོད་པ་མ་འགྲུབ་པ་དང་བར་དུ་གཅོད་པ་ལ་ཁོང་ཁྲོ་བ་སོགས་བྱེད་པས་ཅི་ཞིག་བྱ་སྟེ། ལུས་འདི་ནི་ཤིང་སྡོང་རུལ་བ་དང་མཚུངས་པར་གྱུར་པ་འདི་ལ་དེ་ལྟ་བུའི་ཉེས་པ་དང་བཅས་པ་ཡིན་པས་འདི་ལ་མཁོ་རྒུ་སྒྲུབ་པས་ཅི་ཞིག་བྱ་སྟེ་དགོས་པ་ཅི་ཡང་མེད་ཅེས་གསུངས། 

བདག་གིས་འདི་ལྟར་བསྐྱངས་པའམ། །བྱ་རྒོད་སོགས་ཀྱིས་ཟོས་ཀྱང་རུང་། །ཆགས་མེད་ཞེ་སྡང་ཡོད་མིན་ན། །ཅི་སྟེ་དེ་ལ་ཆགས་པར་བྱེད། །ཅེས་པ་ནི། བདག་རང་གིས་འདི་ལྟར་ད་ལྟ་ཟས་གོས་དང་རྒྱན་ཆ་དང་གནས་མལ་ལ་སོགས་པས་ཡང་ནས་ཡང་དུ་བསྐྱངས་པའམ། ཤི་བའི་རྗེས་སུ་རོར་གྱུར་ཏེ་དུར་ཁྲོད་དུ་བོར་བའི་སྐབས་ན་བྱ་རྒོད་དང་ཝ་དང་ཅེ་སྤྱང་ལ་སོགས་པ་དེ་དག་རྣམས་ཀྱིས་ཟོས་ཀྱང་རུང་སྟེ་ལུས་འདི་ཉིད་ནི་བེམས་པོ་ཡིན་པས་རང་གིས་གཅེས་ཤིང་བསྐྱངས་པ་ལ་ཆགས་པ་ཡང་མེད། བྱ་རྒོད་སོགས་ཀྱིས་ཟོས་ཏེ་གཏོར་བ་ན་དེ་ལ་ཞེ་སྡང་བ་ཡང་ཡོད་པ་མ་ཡིན་ན། ཅི་སྟེ་ན་ལུས་ཤེས་མེད་བེམས་པོ་དེ་ལ་སེམས་རང་ཉིད་ཀྱིས་ཆགས་པར་བྱེད་དེ་བྱེད་མི་འོས་གསུངས། 

གང་ཞིག་སྨོད་པས་ཁྲོ་བ་དང༌། །གང་ཞིག་བསྟོད་པས་མགུ་འགྱུར་བ། །གལ་ཏེ་དེ་ཉིད་ཤེས་མེད་ན། །བདག་གིས་གང་གིས་ངལ་བ་བྱས། །ཞེས་པ་ནི། ལུས་བེམས་པོར་གྱུར་པ་གང་ཞིག་སྨོད་པའི་སྒོ་ནས་དམའ་འབེབས་ག་ཚོད་བྱེད་པ་ཡིན་ན་ཡང་དེ་ལ་ཁོ་ཁྲོ་བའི་ཤེས་པ་ཡང་མེད་པ་དང་། ལུས་གང་ཞིག་ལ་ངོ་ནས་བསྟོད་པ་ཇི་ཙམ་བྱེད་པ་ཡིན་ན་ཡང་དེ་ལ་མགུ་བར་འགྱུར་བའི་ཤེས་པའང་མེད་པ་སྟེ། གལ་ཏེ་དེ་ཉིད་ཤེས་པ་མེད་ན་བདག་གིས་ལུས་གང་གི་ཆེད་དུ་ཟས་གོས་རྒྱན་དང་གནས་མལ་སོགས་ཚོགས་དྲུག་གི་སྒོ་ནས་ངལ་བ་བྱས་པ་དེ་ཅི་སྟེ་ན་བྱས་ཏེ་བྱས་པ་དོན་མེད་དོ་གསུངས། 

གང་ཞིག་ལུས་འདི་འདོད་གྱུར་པ། །དེ་དང་བདག་བཤེས་ཡིན་ཞེ་ན། །ཐམས་ཅད་རང་གི་ལུས་འདོད་པས། །དེ་ལ་བདག་ཀོ་ཅིས་མི་དགའ། །ཞེས་པ་ནི། སེམས་གང་ཞིག་ལུས་འདི་ཉིད་ཐོག་མར་མའི་མངལ་དུ་ཞུགས་པ་ནས་བཟུང་སྟེ་འབྲེལ་ཞིང་ཡིད་དུ་འོང་བ་དང་འདོད་པའམ་གཉེན་བཤེས་ལྟ་བུར་གྱུར་པ་ཡིན་པས། ལུས་དེ་དང་སེམས་བདག་གཉིས་པོ་གཉེན་བཤེས་སུ་གྱུར་པ་ཡིན་པ་དེས་ན་ཆགས་པར་འོས་སོ་ཞེས་བསམ་ན། དེ་ཡིན་ན་སེམས་ཅན་ཐམས་ཅད་རང་རང་སོ་སོའི་ལུས་དེ་ཉིད་འདོད་ཅིང་ཡིད་དུ་འོང་བར་གྱུར་པ་ཡིན་པས་ན། སེམས་ཅན་གཞན་དང་གཞན་དེ་དག་གི་ལུས་དེ་ལ་ཡང་བདག་གི་ལུས་སམ་བདག་ཅེས་བྱ་བར་ཅིའི་ཕྱིར་ན་འཛིན་པའི་སྒོ་ནས་མི་དགའ་སྟེ་དགའ་བར་འོས་སོ་ཞེས་པའི་དོན། 

དེ་བས་བདག་གིས་ཆགས་མེད་པར། །འགྲོ་ལ་ཕན་ཕྱིར་ལུས་གཏང་བྱ། །དེས་ན་འདི་ལ་ཉེས་མང་ཡང་། །ལས་ཀྱིས་སྤྱད་བཞིན་གཟུང་བར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་བདག་གིས་ལུས་འདི་གཅིག་པུར་ཆགས་ཤིང་ཞེན་པས་བདག་གིར་འཛིན་པ་མེད་པར་འགྲོ་བ་སེམས་ཅན་གཞན་རྣམས་ཐམས་ཅད་ལ་གནས་སྐབས་དང་མཐར་ཐུག་ཀུན་ཏུ་ཕན་བདེ་བསྒྲུབས་པར་བྱ་བའི་ཕྱིར་དུ་ལུས་འདི་ཕངས་མེད་དུ་བཏང་བར་བྱ། གོང་དུ་བཤད་པ་རྒྱུ་མཚན་དེས་ན་ལུས་འདི་ལ་ཤིན་ཏུ་ཉེས་པ་མང་བར་གྱུར་པ་དེ་ལྟ་ཡིན་ན་ཡང་། གནས་སྐབས་དམ་པའི་ཆོས་སྒྲུབ་པར་བྱེད་པ་ལ། དཔེར་ན། ཞིང་པ་རྣམས་ཀྱིས་ཐོང་གཤོལ་ལྟ་བུ། ཤིང་བཟོ་རྣམས་ཀྱི་སྟ་རེ་ལྟ་བུ་སྟེ། ལས་ཀྱི་སྤྱད་ཇི་ལྟ་བ་བཞིན་དུ་རང་གིས་ཆོས་སྒྲུབ་པའི་ཡོ་བྱད་དུ་གཟུང་བར་བྱ། དེ་ཡང་འཕགས་པ་ལྷའི་ཞལ་སྔ་ནས། །“ལུས་ནི་དགྲ་ལྟར་མཐོང་མོད་ཀྱི། །དེ་ལྟ་ན་ཡང་དེ་བསྲུང་བྱ། ཁྲིམས་ལྡན་ཡུན་རིང་འཚོབ་ནི། །དེ་ལས་བསོད་ནམས་མང་པོ་བྱེད། །”ཅེས་གསུངས་པ་ལྟར་རོ། །

དེ་བས་བྱིས་པའི་སྤྱོད་པས་ཆོག། །བདག་གིས་མཁས་པའི་རྗེས་བསྙེགས་ཏེ། །བག་ཡོད་གཏམ་ནི་དྲན་བྱས་ནས། །གཉིད་དང་རྨུགས་པ་བཟློག་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་དེ་སྔ་ཕན་ཆད་བྱིས་པ་སོ་སོའི་སྐྱེ་བོའི་སྤྱོད་པ་དགྲ་འདུལ་གཉེན་སྐྱོང་ལ་སོགས་པ་འཇིག་རྟེན་ཆོས་བརྒྱད་ཀྱི་རེ་དོགས་ཀྱི་རྗེས་སུ་འབྲང་བ་སོགས་དེ་འདྲའི་སྤྱོད་པས་ཆོག་སྟེ་དེ་ཙམ་གྱིས་འགྲིགས་ལ། ད་ཕན་ཆད་ནས་བདག་རང་གིས་མཁས་པ་རྫོགས་པའི་སངས་རྒྱས་བཅོམ་ལྡན་འདས་དང་། དེའི་ཐུགས་སྲས་བྱང་ཆུབ་སེམས་དཔའ་རྣམས་ཀྱི་རྗེས་སུ་བསྙེགས་ཏེའམ་དེའི་རྗེས་སུ་འབྲངས་ཏེ། སྔར་གོང་དུ་བག་ཡོད་ཀྱི་ལེའུའི་སྐབས་ནས་བསྟན་པ་ལྟར། དེ་ཡང་བསྒྲུབ་བྱ་བསླབ་པ་ལ་བསམ་ནས་བག་ཡོད་པར་བྱ་བ་དང༌། རྟེན་དལ་འབྱོར་ལ་བསམ་ནས་བག་ཡོད་པར་བྱ་བ་དང་། ཉོན་མོངས་པའི་ཉེས་དམིགས་ལ་བསམ་སྟེ་བག་ཡོད་པར་བྱ་བ་དང༌། ངན་སོང་ལས་ཐར་དཀའ་བ་ལ་བསམ་ནས་བག་ཡོད་པར་བྱ་བ་སོགས་ཀྱི་གཏམ་དེ་དག་ཐམས་ཅད་ཚུལ་བཞིན་དུ་དྲན་པར་བྱས་ནས། ཏིང་ངེ་འཛིན་གྱི་མི་མཐུན་པའི་ཕྱོགས་སྒྲིབ་པ་རྣམ་པ་ལྔ་སྟེ། གཉིད་ལོག་པ་དང༌། ནང་དུ་རྨུགས་ཤིང་ཐིབས་པར་གྱུར་པ་སྟེ་གཉིད་རྨུགས་གཉིས་གཅིག་ཏུ་བགྲངས། ཕྱི་ཡུལ་གྱི་སྟེང་དུ་འཕྲོ་ཞིང་རྒོད་པ་དང༌། ཉེས་པ་བྱེད་པ་ལ་འགྱོད་པ་སྟེ་འཕྲོ་རྒོད་གཉིས་གཅིག་ཏུ་བགྲངས་ཏེ་གཉིས། དེ་བཞིན་དུ་འདོད་ཡོན་གྱི་ཆོས་ལ་ཆགས་ཤིང་ཞེན་པར་གྱུར་པ་དང་གསུམ། དགྲ་བོ་ལྟ་བུ་ཡིད་དུ་མི་འོང་བ་ལ་དམིགས་ཏེ་རྣམ་པར་འཚེ་བའི་སེམས་སམ་ཁོང་ཁྲོ་བའི་སེམས་དང་བཞི། རང་གིས་གང་བསྒྲུབ་པར་བྱ་བའི་བསྒྲུབ་བྱའི་ཆོས་ལ་ངེས་པ་མ་རྙེད་པའི་སྒོ་ནས་ཐེ་ཚོམ་ཟ་བ་དང་བཅས་ཏེ་རྣམ་པ་ལྔ་པོ་དེ་ཏིང་ངེ་འཛིན་གྱི་མི་མཐུན་ཕྱོགས་བར་དུ་གཅོད་པའི་སྒྲིབ་པ་ཡིན་པས་ཚུལ་བཞིན་དུ་བཟློག་པར་བྱ་གསུངས། 

རྒྱལ་སྲས་ཐུགས་རྗེ་ཆེ་རྣམས་ལྟར། །རིགས་པའི་སྲན་ནི་གཟུགས་བྱ་སྟེ། །ཉིན་མཚན་ཕྱད་པར་མ་འབད་ན། །བདག་གི་སྡུག་བསྔལ་ནམ་ཐར་ཕྱིན། །ཞེས་པ་ནི། རྒྱལ་བའི་སྲས་པོ་བྱང་ཆུབ་སེམས་དཔའ་ཐུགས་རྗེ་ཆེན་པོ་དང་ལྡན་པ་དེ་རྣམས་ཀྱིས་མཛད་པ་ལྟར། རང་ཉིད་ཀྱིས་ཀྱང་བྱང་ཆུབ་སེམས་དཔའི་བསླབ་པར་བྱ་བ་ཉེས་སྤྱོད་སྡོམ་པའི་ཚུལ་ཁྲིམས། དགེ་བའི་ཆོས་སྡུད་པའི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་རྣམ་པ་གསུམ་མམ། ཞི་ལྷག་ཟུང་འབྲེལ་གྱི་ཏིང་ངེ་འཛིན་ནམ་ཕ་རོལ་ཏུ་ཕྱིན་པ་དྲུག་གི་སྒྲུབ་པ་ལྟ་བུ་རིགས་ཤིང་འཐད་པའི་ལས་གང་ཡིན་པ་དེ་ཉིད་ལ་སྲན་ནི་གཟུགས་པར་བྱ་སྟེ། དེ་ལ་ཤིན་ཏུ་དཀའ་སྤྱད་སྙིང་རུས་དྲག་པོའི་སྒོ་ནས་བསྒྲུབ་པར་བྱ་དགོས་ཏེ། ཉིན་དང་མཚན་མོ་ཕྱད་པར་ཏེ་མཉམ་པ་ཉིན་སྒྲུབ་ལ་མཚན་སྒྲུབ་མི་ནུས་པ་ལྟ་བུ་དེ་འདྲ་མ་ཡིན་པར། ཉིན་མཚན་གཉིས་ཀར་མཉམ་པའི་སྒོ་ནས་ཕྱེད་པར་མ་འབད་ན། བདག་གི་ཚེ་རབས་ཐོག་མེད་ནས་བསགས་པའི་མི་དགེ་བའི་ལས་ཀྱི་འབྲས་བུ་འཁོར་བའི་སྐྱེ་རྒ་ན་འཆི་དང་། བྱེ་བྲག་ཏུ་ངན་སོང་གི་སྡུག་བསྔལ་དེ་དག་རང་དང་གཞན་གཉིས་ཀའི་རྒྱུད་ན་ནམ་ཐར་ཕྱིན་པར་ནུས་ཏེ་མི་ནུས་སོ་གསུངས། 

དེ་བས་སྒྲིབ་པ་བསལ་བའི་ཕྱིར། །ལོག་པའི་ལམ་ལས་སེམས་བླན་ཏེ། །ཡང་དག་དམིགས་ལ་རྟག་པར་ཡང་། །བདག་གིས་མཉམ་པར་གཞག་པར་བྱ། །ཞེས་པ་ནི། རྒྱུ་མཚན་དེ་ལྟ་བས་ན་ཉོན་མོངས་པ་འདོད་ཆགས་ཞེ་སྡང་གཏི་མུག་གམ། ཕྲག་དོག་དང་འགྲན་སེམས། ང་རྒྱལ་དང་སེར་སྣ་ལ་སོགས་པ་རྩ་ཉོན་དང་ཉེ་ཉོན་ཏེ། མདོར་ན་གཙོ་བོར་བདག་དང་བདག་གིར་འཛིན་པའི་སྒོ་ནས་ཐར་པ་ཐོབ་པ་ལ་སྒྲིབ་པའམ་བར་དུ་གཅོད་པའི་ཉོན་མོངས་པའི་སྒྲིབ་པ་དང་། ཡང་འཁོར་གསུམ་དུ་རྣམ་པར་རྟོག་པའམ་ཤེས་བྱའི་ཆོས་གང་དང་གང་ལ་ཡང་བདེན་པར་འཛིན་པ་དང༌། མཚན་མར་འཛིན་པའམ་གཉིས་སུ་འཛིན་པ་སྟེ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པ་ལ་བར་དུ་གཅོད་པའི་ཤེས་བྱའི་སྒྲིབ་པ་སྟེ་སྒྲིབ་པ་གཉིས་བག་ཆགས་པ་དང་བཅས་པ་དེ་ཉིད་བསལ་བའམ་སྤང་བར་བྱ་བའི་ཕྱིར་དང༌། ལོག་པའི་ལམ་གཙང་བདེ་བདག་རྟག་ཏུ་འཛིན་པའི་ལམ་དེ་ཉིད་ལས་སེམས་ཚུར་བླན་ཏེ། ཡང་དག་པའི་དམིགས་པ་སྟེ་མི་རྟག་སྡུག་བསྔལ་སྟོང་བདག་མེད་ལྟ་བུ་ལའམ་ཞི་ལྷག་ཟུང་འཇུག་གི་ཏིང་ངེ་འཛིན་ལ་དང་། བདག་མེད་པ་ཆོས་ཉིད་ཀྱི་དོན་ལ་དུས་རྟག་པར་རྒྱུན་ལྡན་དུ་བདག་གིས་སེམས་མཉམ་པར་གཞག་པར་བྱ་དགོས་པ་ཡིན་གསུངས། དེ་ཡན་ཆད་ཀྱིས་ལེའུའི་གཞུང་བསྟན་ཟིན་ནས། གཉིས་པ་ལེའུའི་མཚན་སྨོས་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བསམ་གཏན་བསྟན་པའམ་མཉམ་བཞག་ཏིང་ངེ་འཛིན་ལ་མཉམ་པར་འཇོག་དགོས་པའི་ཚུལ་ལམ་ཐབས་བསྟན་པ་ཞེས་བྱ་བ་སྟེ་ལེའུ་བརྒྱད་པའོ།། །།

ལེའུ་དགུ་པ། དོན་དམ་བྱང་ཆུབ་ཀྱི་སེམས་གོང་ནས་གོང་དུ་སྤེལ་བར་བྱེད་པའི་ཤེས་རབ་ཀྱི་ལེའུ། ཤེས་རབ་བསྐྱེད་པ་མདོར་བསྟན། གསུམ་པ་དོན་དམ་བྱང་ཆུབ་ཀྱི་སེམས་རིན་པོ་ཆེ་གོང་ནས་གོང་དུ་སྤེལ་བར་བྱེད་པ་ཤེས་རབ་ཀྱི་ལེའུ་ལ་གཉིས། ལེའུའི་གཞུང་དང༌། ལེའུའི་མཚན་བསྟན་པའོ། །དང་པོ་ལ་གཉིས། ཤེས་རབ་བསྐྱེད་པ་མདོར་བསྟན་པ་དང་། དེ་རྒྱས་པར་བཤད་པའོ། །
 
དང་པོ་ནི། ཡན་ལག་འདི་དག་ཐམས་ཅད་ནི། །ཐུབ་པས་ཤེས་རབ་དོན་དུ་གསུངས། །དེ་ཡི་ཕྱིར་ན་སྡུག་བསྔལ་དག །ཞི་བར་འདོད་པས་ཤེས་རབ་བསྐྱེད། །ཅེས་པ་ནི། སྦྱིན་པ་ནས་བསམ་གཏན་གྱི་བར་གྱི་ཕ་རོལ་ཏུ་ཕྱིན་པ་རྣམ་པ་ལྔས་བསྡུས་པའི་ཐབས་ཀྱི་རྣམ་པ་ཇི་སྙེད་པའི་རྒྱུ་ཡི་ཡན་ལག་སངས་རྒྱས་ཀྱི་མདོ་ལས་གསུངས་པ་དེ་ཉིད་ཞི་བ་ལྷས་སྤྱོད་འཇུག་གི་གཞུང་འདི་ཉིད་ཀྱི་ནང་དུ་བསྡུས་པ། གོང་དུ་བསམ་གཏན་ལེའུ་ཡན་ཆད་ཀྱི་ནང་དོན་བསྟན་ཟིན་པ་འདི་དག་ཐམས་ཅད་ནི་ཐུབ་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་གནས་སྐབས་ལམ་དང༌། མཐར་ཐུག་འབྲས་བུའི་ཤེས་རབ་སྟེ་རྣམ་པ་ཐམས་ཅད་མཁྱེད་པའི་ཡེ་ཤེས་ཐོབ་པའི་དོན་དུ་གསུངས། རྒྱུ་མཚན་དེའི་ཕྱིར་ན་སེམས་ཅན་གཞན་གྱི་དོན་དུ་ཁམས་གསུམ་འཁོར་བའི་སྐྱེ་རྒ་ན་འཆི། བྱེ་བྲག་ངན་སོང་གསུམ་གྱི་སྡུག་བསྔལ་གྱི་སྡུག་བསྔལ་མཐའ་དག་གི་རྩ་བ་ནི་གང་ཟག་གི་བདག་འཛིན། དེའི་རྩ་བ་ཕུང་པོ་ཁམས་དང་སྐྱེ་མཆེད་ཐམས་ཅད་ལ་བདེན་པ་མངོན་པར་འཛིན་པའི་བདེན་འཛིན་གྱི་མ་རིག་པ་དང་བཅས་པ་དེ་དག་ཐམས་ཅད་རྩ་བ་ནས་ཞི་བར་འདོད་པའི་གང་ཟག་དེ་ཉིད་ཀྱིས་ནི་དེའི་དངོས་གཉེན་ཤེས་རབ་དེ་བསྐྱེད་པར་བྱ་ཞེས་བྱ་བ་སྟེ། དེ་ལྟ་བུའི་ཤེས་རབ་ལ་ཡང་སྦྱིར་དབྱེ་ན། ཤེར་ཕྱིན་བཏགས་པ་བ་གཞུང་ཤེར་ཕྱིར་དང་། ལམ་ཤེར་ཕྱིན་གཉིས། ཤེར་ཕྱིན་མཚན་ཉིད་པ་འབྲས་བུའི་ཤེར་ཕྱིན་དང་རྣམ་པ་གསུམ་ཡོད། འདིར་བསྟན་པ་ནི་གཙོ་བོར་འབྲས་བུའི་ཤེར་ཕྱིན་ཡིན། དེ་དག་སོ་སོར་དབྱེ་ན། གཞུང་ཤེར་ཕྱིན་ལ་སངས་རྒྱས་ཀྱི་བཀའ་དང༌། དེའི་དགོངས་འགྲེལ་གྱི་བསྟན་བཅོས་གཉིས། ལམ་ཤེར་ཕྱིན་ལ་ཐེག་པ་ཆེན་པོའི་མཐོང་ལམ་ས་དང་པོ་དང༌། སྒོམ་ལམ་ས་གཉིས་པ་ནས་བཅུ་པའི་བར་དུ་ས་དགུ། འབྲས་བུའི་ཤེར་ཕྱིན་ལ་ཇི་ལྟ་མཁྱེན་པའི་ཡེ་ཤེས་དང༌། ཇི་སྙེད་མཁྱེན་པའི་ཡེ་ཤེས་གཉིས་ཡོད། དེ་ལས་དང་པོ་གཞུང་ཤེར་ཕྱིན་དང་ལམ་ཤེར་ཕྱིན་གཉིས་པོ་དེ་ནི་ཤེར་ཕྱིར་བཏགས་པ་བ་ཡིན་པས།  དེ་ལ་འདོགས་པའི་རྒྱུ་མཚན་ནི། འབྲས་བུའི་ཤེས་ཕྱིན་དང་ལམ་ཤེར་ཕྱིན་གཉིས་པོ་རྗོད་བྱེད་ཀྱི་གཞུང་ཡིན་པས་ན་གཞུང་ཤེས་རབ་ཀྱི་ཕ་རོལ་ཏུ་ཕྱིན་པ་ཤེས་བརྗོད་བྱའི་མིང་རྗོད་བྱེད་ལ་བཏགས་པ་ཡིན་པ་དང༌། ལམ་ཤེར་ཕྱིན་ནི་ཉམས་སུ་བླངས་པའི་འབྲས་བུ་ཤེར་ཕྱིན་ཐོབ་པར་བྱེད་པའི་རྒྱུ་ཡིན་པས་ན་འབྲས་བུའི་མིང་རྒྱུ་ལ་བཏགས་པ་ཡིན། དེ་ལྟར་བཏགས་པའི་དགོས་པ་ནི་གཞུང་ཤེར་ཕྱིན་ལ་ཐོས་བསམ་བྱེད་ཅིང་ལམ་ཤེར་ཕྱིན་ཉམས་སུ་བླངས་པ་ལ་བརྟེན་ནས་མཐར་ཐུག་འབྲས་བུའི་ཤེར་ཕྱིན་དེ་ཉིད་ཐོབ་པ་ཡིན་པར་ཤེས་པའི་ཆེད་དུ་སྟེ། དེ་ཡང་སློབ་དཔོན་ཕྱོགས་གླང་གིས་བརྒྱད་སྟོང་དོན་བསྡུས་ལས། “ཤེས་རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་གཤེགས། །བསྒྲུབ་བྱ་དོན་དེ་དང་ལྡན་པའི། །གཞུང་དང་ལམ་ལ་དེ་སྒྲ་ཡིན། །”ཞེས་གསུངས་པ་ལྟར་རོ། །དེ་དག་གི་མཚན་ཉིད་ནི། འབྲས་ལམ་ཤེར་ཕྱིན་བརྗོད་བྱར་བསྟན་པའི་གསུང་རབ་ཀྱི་ངག །གཞུང་ཤེར་ཕྱིན་གྱི་མཚན་ཉིད། ཆོས་རབ་ཏུ་རྣམ་འབྱེད་ཀྱི་བློ་གང་ཞིག་ཐེག་པ་ཆེན་པོའི་མཐོང་སྒོམ་གྱིས་བསྡུས་པ་དེ་ལམ་ཤེར་ཕྱིན་གྱི་མཚན་ཉིད། ཆོས་རབ་ཏུ་རྣམ་འབྱེད་ཀྱི་བློ་གང་ཞིག་སྲིད་ཞི་གཉིས་ཀྱི་ཕ་རོལ་ཏུ་ཕྱིན་པ་དེ་འབྲས་བུའི་ཤེར་ཕྱིན་གྱི་མཚན་ཉིད་ཅེས་བཇོག 

དེ་རྒྱས་པར་བཤད་པ། གཉིས་པ་རྒྱས་པར་བཤད་པ་ལ་བཞི་སྟེ། ལྟ་བས་གཏན་ལ་ཕབ། སྒོམ་པས་ཉམས་སུ་བླང༌། གཏན་ཚིགས་ཀྱིས་སྒྲོ་འདོགས་བཅད། 

ལྟ་བས་གཏན་པ་ཕབ་པ། བདེན་གཉིས་ཀྱི་རྣམ་བཞགསྟོང་ཉིད་རྟོགས་པའི་བྱེད་ལས་སོ། །དང་པོ་ལ་གསུམ་སྟེ། བདེན་གཉིས་ཀྱི་རྣམ་པར་གཞག །དེ་ལ་རྩོད་པ་སྤང༌། ཐེག་ཆེན་མཆོག་ཏུ་སྒྲུབ་པའོ། །དང་པོ་ལའང་གསུམ་སྟེ། བདེན་གཉིས་ཀྱི་དབྱེ་བ། བདེན་གཉིས་ཀྱི་མཚན་ཉིད། བདེན་གཉིས་གཏན་ལ་འབེབས་པའི་གང་ཟག་གོ །

དང་པོ་ནི། ཀུན་རྫོབ་དང་ནི་དོན་དམ་སྟེ། །འདི་ནི་བདེན་པ་གཉིས་སུ་འདུས། །ཞེས་པ་ནི། འདིར་དབུ་མ་ཐལ་འགྱུར་པའི་ལུགས་ལྟར་དུ་བདེན་པ་རྣམ་པ་གཉིས་ཀྱི་ཐོག་མར་དབྱེ་གཞི་ནི། ཤེས་བྱ་ཙམ་དང་། རྟེན་འབྲེལ་ཙམ། གསུང་རབ་ཀྱི་བརྗོད་བྱ་ཙམ་ཡིན། གཉིས་པ་དབྱེ་བ་ནི། ཀུན་རྫོབ་ཀྱི་བདེན་པ་དང༌། དོན་དམ་པའི་བདེན་པ་ཞེས་བྱ་བ་རྣམ་པ་གཉིས་ཏེ། དེ་ཡང་སྡུག་བསྔལ།ཀུན་འབྱུང་། འགོག་པ། ལམ་གྱི་བདེན་པ་ཞེས་བཞིར་བཤད་པ་དེ་ཡང་འདིར་བདེན་པ་གཉིས་ཀྱི་ཁོངས་སུ་འདུས་ཞེས་པའོ། །གསུམ་པ་གྲངས་ངེས་ནི། ཤེས་བྱ་ལ་སྤྱིར་སྣང་ཚུལ་དང་གནས་ཚུལ་གཉིས་སུ་ངེས་པས། སྣང་ཚུལ་གྱི་དབང་དུ་བྱས་པའི་ཀུན་རྫོབ་ཀྱི་བདེན་པ་དང༌། གནས་ཚུལ་གྱི་དབང་དུ་བྱས་པའི་དོན་དམ་པའི་བདེན་པ་གཉིས་སུ་ངེས། བཞི་པ་དབྱེ་བའི་ངོ་བོ་ནི། བདེན་པ་གཉིས་པོ་གཅིག་དང་ཐ་དད་གང་ཡིན་བརྟག་ན། དེ་ཡང་མདོ་དགོངས་འགྲེལ་ལས། བདེན་གཉིས་གཅིག་པ་ལ་སྐྱོན་བཞི་དང་། བདེན་གཉིས་ཐ་དད་ལ་སྐྱོན་རྣམ་པ་བཞི་བཞིར་གསུངས་པ་དེ་དག་ནི་གཙོ་བོ་དོན་དམ་གྱི་དབང་དུ་བྱས་ལ། འདིར་དོན་དམ་པ་ལྟར་ན་བདེན་གཉིས་གཅིག་དང་ཐ་དད་གཉིས་ཀ་ལས་གྲོལ་བ་ཡིན་པ་ལ། ཀུན་རྫོབ་ཐ་སྙད་ཙམ་དུ་གཅིག་པ་བཀག་པའི་ཐ་དད་ཁས་བླངས་པ་ལ་འགལ་བ་མེད། ལྔ་པ་སྒྲ་དོན་ནི། སྒྲིབ་པས་ན་ཀུན་རྫོབ་བམ་བརྟེན་པས་སམ། བརྡར་བཏགས་པའི་དོན་གྱིས་ན་ཀུན་རྫོབ་ཀྱི་བདེན་པ་ཞེས་པ་དང་། དོན་ཡང་ཡིན་ལ་དམ་པ་ཡང་ཡིན་པས་ན་དོན་དམ་བདེན་པ། ཡང་ན་སྐྱེས་བུ་དམ་པ་རྣམས་ཀྱིས་རྟོགས་པར་བྱ་བའི་དོན་ཡིན་པས་ན་དོན་དམ་པའི་བདེན་པ་ཞེས་པའོ། །དྲུག་པ་རྟོགས་བྱེད་ཀྱི་བློ་ནི། གཉིས་སྣང་ཅན་གྱི་ཤེས་པ་དང་། གཉིས་སྣང་མེད་པའི་བློ་སྟེ་རིམ་པ་བཞིན་ནོ། །བདུན་པ་རྟོགས་ཚུལ་གྱི་དབང་དུ་བྱས་ན། གཉིས་སྣང་དང་བཅས་པའི་སྒོ་ནས་རྟོགས་ཚུལ་དང་། གཉིས་སྣང་མེད་པའི་སྒོ་ནས་རྟོགས་ཚུལ་ལོ། བརྒྱད་པ་བདེན་གཉིས་སོ་སོར་རྟོགས་པའི་གང་ཟག་གི་དབང་དུ་བྱས་ན། སོ་སོའི་སྐྱེ་བོ་དང་། འཕགས་པའི་གང་ཟག་སྟེ་མཐའ་གཅིག་ཏུ་ངེས་པ་ནི་མ་ཡིན་ནོ། །

གཉིས་པ་བདེན་གཉིས་ཀྱི་མཚན་ཉིད་ནི། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་པ་ནི། དོན་དམ་པའི་བདེན་པ་ཞེས་བྱ་བ་དེ་ཉིད་ནི་བློ་གཉིས་སྣང་དང་བཅས་པའི་བློ་ཡུལ་ལས་འདས་པ་ཡིན་པས་ན་བློ་ཡི་སྤྱོད་ཡུལ་མིན། བློ་གཉིས་སྣང་དང་བཅས་པའི་བློ་དེའི་ཡུལ་དང་བཅས་པ་ནི་ཀུན་རྫོ་བ་ཀྱི་བདེན་པ་ཡིན་པར་བརྗོད་དོ་ཞེས་བསྟན། །

གསུམ་པ་བདེ་གཉིས་གཏན་ལ་འབེབས་པའི་གང་ཟག་ནི། དེ་ལ་འཇིག་རྟེན་རྣམ་གཉིས་མཐོང་། །རྣལ་འབྱོར་པ་དང་ཕལ་པའོ། །ཞེས་པ་ནི། སངས་རྒྱས་ཀྱི་བསྟན་པའི་ལྟ་བ་བཀར་བཏགས་ཀྱི་ཕྱག་རྒྱ་བཞི་ཁས་ལེན་པ་ནི་རྣལ་འབྱོར་པ་ཞེས་བྱ་བ་དང༌། དེ་ཁས་མི་ལེན་པའི་ཕྱི་རོལ་པ་དང་འཇིག་རྟེན་ཐ་མལ་པ་ནི་ཕལ་པ་ཞེས་བྱ་བའོ། །

དེ་ལ་འཇིག་རྟེན་ཕལ་པ་ནི། །རྣལ་འབྱོར་འཇིག་རྟེན་གྱིས་གནོད་ཅིང་། །ཞེས་པ་ནི། མདོར་ན་ཕྱི་རོལ་པ་དང་བཅས་པའི་འཇིག་རྟེན་ཕལ་པ་དེ་རྣམས་ཀྱིས་ལུས་ལ་རིལ་པོ་དང་། སེམས་ཀྱི་རྒྱུན་རྟག་པར་འཛིན་པའི་བློ་དེ་ལ་ནི། ཉན་ཐོས་སྡེ་པས་ཕྱི་གཟུང་བ་རྡུལ་ཕྲན་སིལ་བུར་དང༌། ནང་འཛིན་པའི་ཤེས་པ་སྐད་ཅིག་མའི་རང་བཞིན་དུ་འདོད་པའི་རྣལ་འབྱོར་འཇིག་རྟེན་གྱིས་གནོད་ཅིང་འགོག་པར་བྱེད་པ་ཡིན་ལ། འོ་ན་རྣལ་འབྱོར་པའི་བློ་ལ་གནོད་པ་མེད་དམ་ཞེ་ན། 

རྣལ་འབྱོར་པ་ཡང་བློ་ཁྱད་ཀྱི། །གོང་མ་གོང་མ་རྣམས་ཀྱིས་གནོད། །ཅེས་པ་ནི། ཉན་ཐོས་བྱེ་བྲག་ཏུ་སྨྲ་བས་ཕྱི་གཟུང་བ་དང་། ནང་འཛིན་པ་གཉིས་པོ་དེ་དུས་མཉམ་པ་ལ་ཐུག་ཕྲད་དུ་རྣམ་མེད་རྗེན་ཆར་དུ་འཛིན་པ་ཡིན་པར་འདོད་པ་ལ། མདོ་སྡེ་པ་རྣམས་ཀྱིས་གསལ་དང་ལྷན་ཅིག་དམིགས་ངེས་ཀྱི་རིགས་པས་གནོད་པ་དང་། གཞན་དུ་གཉིས་ཀས་ཕྱི་དོན་བདེན་གྲུབ་ཏུ་འདོད་པ་ལ་སེམས་ཙམ་པས་དྲུག་གིས་ཅིག་ཆར་སྦྱར་བའི་རིགས་པས་གནོད་པ་དང༌། ཡང་སེམས་ཙམ་པས་གཟུང་འཛིན་གཉིས་སྟོང་གི་ཤེས་པ་གསལ་རིག་བདེན་པར་གྲུབ་པར་འདོད་པ་ལ། དབུ་མ་པས་གཅིག་དང་དུ་མ་བྲལ་བའི་རིགས་པས་གནོད་པ་ལྟ་བུའོ། །འོ་ན་དབུ་མ་པ་ལ་གནོད་པ་ཡོད་དམ་ཞེ་ན། མེད་དེ། དབུ་མ་པ་ཡིན་ན་དེ་ལ་ཁས་བླངས་གང་ཡང་མེད་ཅིང་བློ་ཡི་ཡུལ་མ་གྲུབ་པས་གནོད་པ་ཐུག་མེད་དུ་ཐལ་བ་དང༌། དམིགས་པ་གྲུབ་པའི་སྐྱོན་ནི་མེད་དོ། །འོ་ན་དེ་ལྟར་གནོད་པ་དེ་གང་གིས་ཤེས་པ་ཡིན་ཞེ་ན། 

གཉིས་ཀ་ཡང་ནི་འདོད་པའི་དཔེས། །ཞེས་གསུངས་ཏེ། དཔེར་ན། མེ་ལོང་ནང་གི་གཟུགས་བརྙན་སོགས་སྔ་རྒོལ་དང་ཕྱི་རྒོལ་གཉིས་ཀས་ཡང་ནི་སྣང་ལ་རང་བཞིན་མེད་པར་འདོད་པ་ལྟ་བུའི་དཔེས་ཤེས་པར་ནུས་སོ། །འོ་ན་བློ་ཡི་འཇུག་པ་ཐམས་ཅད་འཁྲུལ་བ་ཡིན་པར་འདོད་པའི་ཕྱིར་ན། རྣལ་འབྱོར་པས་སྦྱིན་པ་བཏང་བ། ཚུལ་ཁྲིམས་སྲུང་བ་སོགས་ཀྱི་སྤྱོད་པ་ཐམས་ཅད་མི་འཐད་དོ་ཞེ་ན། 

འབྲས་བུའི་དོན་དུ་མ་དཔྱད་ཕྱིར། །ཞེས་གསུངས་ཏེ། དོན་ལ་དེ་དག་བདེན་པར་མེད་ཀྱང་འབྲས་བུ་སངས་རྒྱས་ཐོབ་པའི་ཚོགས་རྫོགས་པའི་དོན་དུ་སྣང་ཙམ་ལ་མ་དཔྱད་པའི་ཕྱིར་རོ། །

དེ་ལ་རྩོད་པ་སྤང་བ། གཉིས་པ་དེ་ལ་རྩོད་པ་སྤོང་བ་ལ་གསུམ། གཞི་བདེན་གཉིས་ལ་རྩོད་པ་སྤོང་བ། ལམ་སྟོང་ཉིད་ལ་རྩོད་པ་སྤོང་བ། འབྲས་བུ་གཞན་དོན་ལ་རྩོད་པ་སྤོང་བའོ། །དང་པོ་ལ་གསུམ། འཇིག་རྟེན་ཕལ་བའི་རྩོད་པ་སྤོང་བ། ཉན་ཐོས་ཀྱི་རྩོད་པ་སྤོང་བ། སེམས་ཙམ་པའི་རྩོད་པ་སྤོང་བའོ། །དང་པོ་ནི། འོ་ན་འཇིག་རྟེན་པ་དང་ཁྱད་པར་མེད་པར་འགྱུར་རོ་ཞེ་ན། འཇིག་རྟེན་པ་ཡིས་དངོས་མཐོང་ཞིང་། །ཡང་དག་ཉིད་དུའང་རྟོག་བྱེད་ཀྱི། །སྒྱུ་མ་ལྟ་བུར་མིན་པས་འདིར། །རྣལ་འབྱོར་པ་དང་འཇིག་རྟེན་རྩོད། །ཅེས་པ་ནི། འཇིག་རྟེན་པ་ཡིས་ནི་རྟོག་མེད་ཀྱི་ཤེས་པས་དངོས་པོ་གཟུགས་སྒྲ་སོགས་དེ་དག་མཐོང་ཞིང་། རྟོག་བཅས་ཀྱི་ཤེས་པས་ནི་ཡང་དག་པ་སྟེ་བདེན་པར་གྲུབ་པ་ཉིད་དུ་རྟོག་པར་བྱེད་ཀྱི། རྣལ་འབྱོར་པས་ཇི་ལྟར་གཟིགས་པ་ལྟར་སྒྱུ་མ་ལྟ་བུར་རྟོགས་པ་མ་ཡིན་པས་ན། འདིར་སྒྱུར་མ་ལྟ་བུར་རྟོགས་པའི་རྣལ་འབྱོར་པ་དང་། འཇིག་རྟེན་པ་གཉིས་རྩོད་དོ། །

གཉིས་པ་ཉན་ཐོས་ཀྱི་རྩོད་སྤོང་ལ།  བྱེ་སྨྲའི་རྩོད་པ་སྤོང་བ་དང་། མདོ་སྡེ་པའི་རྩོད་པ་སྤོང་བ་གཉིས། དང་པོ་ནི། གཟུགས་སོགས་མངོན་སུམ་ཉིད་ཀྱང་ནི། །གྲགས་པས་ཡིན་གྱི་ཚད་མས་མིན། །དེ་ནི་མི་གཙང་ལ་སོགས་ལ། །གཙང་སོགས་གྲགས་པ་བཞིན་དུ་རྫུན། །ཞེས་པ་ནི། དེ་ཡང་ཉན་ཐོས་བྱེ་བྲག་ཏུ་སྨྲ་བ་རྣམས་ན་རེ། གཟུགས་ལ་སོགས་པ་སྣང་བ་གཟུགས་ཀྱི་གཞི་དང་། གཙོ་བོ་སེམས་ཀྱི་གཞི།འཁོར་སེམས་བྱུང་གི་གཞི། ལྡན་པ་མ་ཡིན་པའི་འདུ་བྱེད་ཀྱི་གཞི། འདུས་མ་བྱས་རྟག་པའི་གཞི་སྟེ་ཤེས་བྱ་གཞི་ལྔ་ཡིས་བསྡུས་པའི་ཆོས་རྣམས་བདེན་པར་གྲུབ་པ་མངོན་སུམ་གྱིས་སྣང་བས་སོ་ཞེས་ཟེར་ན། དེ་ཡང་གཟུགས་ལ་སོགས་པའི་ཤེས་བྱའི་ཆོས་དེ་དག་ཐམས་ཅད་མངོན་སུམ་དུ་གྲུབ་པ་ཉིད་ཅེས་བརྗོད་པ་ནི། ཀུན་རྫོབ་འཇིག་རྟེན་ཐ་སྙད་དུ་གྲགས་པ་ཙམ་ཡིན་གྱི། མི་བསླུ་བའི་ཤེས་པ་ཚད་མས་གྲུབ་པ་ནི་མ་ཡིན་ནོ། །དེ་ལྟར་གཟུགས་སོགས་མངོན་སུམ་དུ་གྲུབ་པ་ཉིད་ཅེས་བྱ་བ་དེ་ནི། དཔེར་ན། བུད་མེད་ཀྱི་ལུས་འཇིག་རྟེན་ན་མི་གཙང་བ་དང་མི་རྟག་པ་སོགས་ཡིན་པ་ལ། དེ་ལ་ཆགས་ཅན་གྱི་ངོར་གཙང་བ་དང་རྟག་པ་སོགས་གྲགས་པ་ཇི་ལྟ་བ་བཞིན་རྫུན་པ་ཉིད་དོ། །འོ་ན་སངས་རྒྱས་ཀྱིས་མདོ་ལས། ཕུང་པོ་དང་ཁམས་དང་སྐྱེ་མཆེད་ཀྱི་རྣམ་པར་བཞག་པ་གསུངས་པས་དེ་དང་འགལ་བར་འགྱུར་རོ་ཞེ་ན། 

འཇིག་རྟེན་གཞུག་པའི་དོན་དུ་ནི། །མགོན་པོས་དངོས་བསྟན་དེ་ཉིད་དུ། །དེ་དག་སྐད་ཅིག་མ་ཉིད་མིན། །ཞེས་པ་ནི། འཇིག་རྟེན་པ་རྣམས་ཀྱིས་གནས་ལུགས་ཕྱིན་ཅི་མ་ལོག་པ་རྟོགས་པ་ལ་རིམ་གྱིས་ཡར་གཞུག་པར་བྱ་བའི་དོན་དུ་ནི་མགོན་པོ་རྫོགས་པའི་སངས་རྒྱས་བཅོམ་ལྡན་འདས་ཀྱིས་ཕུང་པོ་དང་ཁམས་དང་སྐྱེ་མཆེད་བཅས་དངོས་ཀྱི་ཆོས་དེ་རྣམས་སྒྱུ་མ་དང་འདྲ་བར་སྣང་ཙམ་དུ་ཡོད་པ་ལ་དགོངས་ཏེ་བསྟན་པ་དང་། དེ་དག་སྐད་ཅིག་མའི་རང་བཞིན་ཡིན་པའང་བསྟན་པར་མཛད། དེས་ན་དེ་དག་དེ་ཁོ་ན་ཉིད་ཀྱི་དབང་དུ་བྱས་ན་ཕུང་ཁམས་སྐྱེ་མཆེད་ཀྱི་ཆོས་དེ་དག་སྐད་ཅིག་མ་ཉིད་དུ་ཡང་གྲུབ་པ་ཡོད་པ་མ་ཡིན་ནོ། །

ཀུན་རྫོབ་ཏུ་ཡང་འགལ་ཞེ་ན། །རྣལ་འབྱོར་ཀུན་རྫོབ་ཉེས་མེད་དེ། །འཇིག་རྟེན་ལ་ལྟོས་དེ་ཉིད་མཐོང་། །གཞན་དུ་བུད་མེད་མི་གཙང་བར། །ངེས་རྟོགས་འཇིག་རྟེན་གྱིས་གནོད་འགྱུར། །ཞེས་པ་ནི། འོ་ན་ཕུང་ཁམས་ཀྱི་དངོས་པོའི་ཆོས་དེ་རྣམས་སྐད་ཅིག་མའི་རང་བཞིན་ཉིད་དུའང་དོན་དམ་ལ་གྲུབ་པ་ཡོད་པ་མ་ཡིན་ན། སྐད་ཅིག་མའི་ཆོས་དེ་དག་ཀུན་རྫོབ་ཏུ་ཡང་འགལ་ཏེ། སུས་ཀྱང་མཐོང་བ་མེད་པས་དེ་ལྟར་ན་སྐད་ཅིག་མའི་ཆོས་དེ་བདེན་པ་གཉིས་ཀྱི་ཁོངས་སུ་མ་འདུས་སོ་ཞེ་ན། དེ་ཡང་རྣལ་འབྱོར་པ་རྣམས་ཀྱིས་རྗེས་ཐོབ་འཇིག་རྟེན་པའི་ཤེས་པས་གཟིགས་ངོ་ལ་སྐད་ཅིག་མའི་ཆོས་དེ་དག་ཀུན་རྫོབ་ཏུ་མཐོང་བ་ཡིན་པས་ན། བདེན་གཉིས་ཀྱི་ཁོངས་སུ་མ་འདུས་པའི་ཉེས་པ་དེ་ནི་མེད་དེ། སྐད་ཅིག་མ་མ་མཐོང་བའི་འཇིག་རྟེན་པ་ལ་ལྟོས་ནས་རྣལ་འབྱོར་པས་སྐད་ཅིག་མའི་རང་བཞིན་མཐོང་བར་གྱུར་པ་དེ་ནི་དེ་ཁོ་ན་ཉིད་མཐོང་བ་ཞེས་བྱ་བ་བརྗོད་དུ་རུང་ལ། གཞན་དུ་ན་འཇིག་རྟེན་པས་ཇི་ལྟར་མཐོང་བ་བཞིན་དུ་རྣལ་འབྱོར་པས་ཀྱང་དེ་མཐོང་དགོས་ན། བུད་མེད་ཀྱི་ལུས་མི་གཙང་བའི་རང་བཞིན་ཡིན་པར་རྣལ་འབྱོར་པ་དེ་ཡིས་ངེས་པར་རྟོགས་པ་ལ་འཇིག་རྟེན་པའི་གཙང་བར་འཛིན་པའི་ཤེས་པ་དེ་ཉིད་ཀྱིས་ཀྱང་གནོད་པ་ཉིད་དུ་ཐལ་བར་འགྱུར་རོ་གསུངས།

གཉིས་པ་མདོ་སྡེ་པའི་རྩོད་པ་སྤང་བ་ནི། སྒྱུ་འདྲའི་རྒྱལ་ལས་བསོད་ནམས་ནི། །ཇི་ལྟར་དངོས་ཡོད་ལ་ཇི་བཞིན། །གལ་ཏེ་སེམས་ཅན་སྒྱུ་འདྲ་ན། །ཤི་ནས་ཇི་ལྟར་སྐྱེ་ཞེ་ན། །ཞེས་པ་ནི། གལ་ཏེ་ཆོས་ཐམས་ཅད་སྒྱུ་མ་ལྟར་དུ་རྫུན་པ་ཡིན་ན། སངས་རྒྱས་ལ་མཆོད་པ་ལ་བསོད་ནམས་ཐོབ་པ་སོགས་མེད་པར་ཐལ་བར་འགྱུར་རོ་ཞེས་ཟེར་ན། དེ་ཡང་བསོད་ནམས་ཀྱི་རྟེན་དུ་འཐད་དེ། སྒྱུ་མ་དང་འདྲ་བའི་རྒྱལ་བ་རྫོགས་པའི་སངས་རྒྱས་ལ་མཆོད་པ་སྒྱུ་མ་ལྟ་བུ་ཕུལ་བ་ལས་བསོད་ནམས་སྒྱུ་མ་དང་འདྲ་བར་འབྱུང་བ་དེ་ནི། ཇི་ལྟར་ན་ཁྱེད་མདོ་སྡེ་པ་ལྟ་བུ་དངོས་པོར་སྨྲ་བ་རྣམས་ཀྱིས་དངོས་པོ་དོན་དམ་པར་བདེན་པར་གྲུབ་པར་ཡོད་པའི་རྒྱལ་བ་སངས་རྒྱས་ལ་མཆོད་པ་དངོས་པོ་གྲུབ་པ་ཞིག་ཕུལ་བ་ལ་བརྟེན་ནས་བསོད་ནམས་བདེན་པའི་དངོས་པོ་ཐོབ་པར་འདོད་པ་ཇི་ལྟ་བ་བཞིན་དུ་དབུ་མ་པ་ལ་ཡང་འཐད་པ་ཡིན་གསུངས། ཁོ་ན་རེ། གལ་ཏེ་སེམས་ཅན་རྣམས་སྒྱུ་མ་དང་འདྲ་བ་ཡིན་པར་འདོད་ན། འོ་ན་སྒྱུ་མ་ཤི་ནས་ཚུར་ཉིང་མཚམས་སྦྱོར་ཏེ་སྐྱེ་བ་ལེན་པ་མེད་པ་ཇི་ལྟ་བ་བཞིན་དུ། སེམས་ཅན་རྣམས་ཀྱང་ཤི་ཟིན་པའི་རྗེས་སུ་ཇི་ལྟར་ན་སྐྱེ་བས་ཉིང་མཚམས་སྦྱོར་ཏེ་དེ་མི་འཐད་དོ་ཞེ་ན། 

ཇི་སྲིད་རྐྱེན་རྣམས་ཚོགས་གྱུར་པ། །དེ་སྲིད་སྒྱུ་མའང་འབྱུང་བར་འགྱུར། །ཞེས་གསུངས་ཏེ། དུས་ཇི་སྲིད་དུ་སྒྱུ་མའི་རྐྱེན་དང་རྒྱུ་དེ་རྣམས་ཚོགས་པར་གྱུར་པ་དུས་དེ་སྲིད་དུ་ནི་སྒྱུ་མའང་ཡང་ནས་ཡང་དུ་འབྱུང་བ་སྟེ། སྒྱུ་མའི་མེ་ལས་སྒྱུ་མའི་དུ་བ་འབྱུང་བ་ལྟ་བུ སྒྱུ་མའི་རྟ་ལས་སྒྱུ་མའི་རྟེའུ་འབྱུང་བ། སྒྱུ་མའི་བ་ལས་སྒྱུ་མའི་བེའུ་འབྱུང་བ་སོགས་ཡང་ནས་ཡང་དུ་འབྱུང་བ་ཡོད་པར་འགྱུར་ལ། དེས་ན་སེམས་ཅན་གྱི་སྒྱུ་མ་དེ་ཡང་ལས་དང་ཉོན་མོངས་པའི་རྒྱུ་རྐྱེན་ཚོགས་པ་ལ་ལྟོས་པའི་སྒོ་ནས་ཡང་སྲིད་པར་སྐྱེ་བ་ཡང་ནས་ཡང་དུ་འབྱུང་བ་ལ་འགལ་བ་མེད་ཅེས་གསུངས། དེའང་མི་འཐད་དེ། སེམས་ཅན་ནི་སྐྱེ་ནས་མ་ཤི་བར་ལྟ་བུའམ། སྐྱེ་བ་ཡང་ནས་ཡང་དུ་རྒྱུན་མ་ཆད་པ་ལེན་པ་ལྟ་བུ་རྒྱུན་རིང་དུ་གནས་པ་ཡིན་པས་སེམས་ཅན་ནི་བདེན་པ་ཡིན་ནོ་ཞེས་ཟེར་ན། 

རྒྱུན་རིང་ཙམ་གྱིས་ཇི་ལྟར་ན། །སེམས་ཅན་བདེན་པར་ཡོད་པ་ཡིན། །ཞེས་པ་ནི། རྒྱུན་རིང་བ་ཙམ་གྱི་རྒྱུ་མཚན་དུ་བྱས་ནས་ཚུལ་ཇི་ལྟར་ན་སེམས་ཅན་དེ་བདེན་པར་ཡོད་པ་མ་གྲུབ་སྟེ། སྒྱུ་མ་ལ་ཡང་ལོ་དང་ཟླ་བ་སོགས་དུས་ཚོད་ཡུན་རིང་གནས་པ་ཡོད་པ་ལ། ཡང་དེའང་རྫུན་པ་ཡིན་པ་དང་། སེམས་ཅན་ཡང་མདང་སྐྱེས་ནས་ད་ནང་འཆི་བ་ལྟ་བུ་ཡོད་ན་ཡང་དེ་ནི་བདེན་པ་ཡིན་པ་སྟེ་འཇིག་རྟེན་ན་དེ་ལྟར་གྲགས་པའི་ཕྱིར། འོ་ན་སེམས་ཅན་རྣམས་སྒྱུ་མ་དང་འདྲ་ན། སེམས་ཅན་བསད་པ་ལ་སྡིག་པ་དང༌། སེམས་ཅན་ལ་ཟས་གོས་སོགས་སྦྱིན་པ་ལ་ཡང་བསོད་ནམས་མེད་པ་སྒྱུར་མ་ལྟ་བུར་འགྱུར་རོ་ཞེས་ཟེར་ན། 

སྒྱུ་མའི་སྐྱེས་བུ་བསད་སོགས་ལ། །སེམས་མེད་ཕྱིར་ན་སྡིག་མེད་དེ། །སྒྱུ་མའི་སེམས་དང་ལྡན་པ་ལ། །བསོད་ནམས་དང་ནི་སྡིག་པ་འབྱུང་། །ཞེས་པ་ནི། ཁྱོད་དངོས་པོར་སྨྲ་བ་ལྟར་ན། དངོས་པོ་ཡིན་པ་འདྲ་བ་ཡིན་ན་ཡང་། ཐོ་ཡོར་བཤིགས་ན་སྡིག་པ་མེད་ན་ཡང་། མི་བསད་ན་སྡིག་པ་ཡོད་པ་འདོད་པ་ལྟར་དུ། སྒྱུ་མའི་སྐྱེས་བུ་བསད་པ་དང༌། རྐུ་མ་བརྐུ་བ་སོགས་ལ་སེམས་མེད་པ་ཡིན་པའི་ཕྱིར་ན་སྡིག་པ་འབྱུང་བ་ནི་མེད་ལ། སྒྱུ་མའི་སེམས་དང་ལྡན་པར་གྱུར་པའི་སེམས་ཅན་ལ་སྦྱིན་པ་བཏང་བ་སོགས་བྱེད་ན་བསོད་ནམས་གསོག་པ་དང༌། བསད་པ་ཡིན་ན་སྡིག་པ་འབྱུང་བ་ཡོད་པ་ཡིན་གསུངས། འོ་ན་སེམས་ཅན་རྣམས་སྒྱུ་མ་དང་འདྲ་ན། སེམས་ཅན་ལ་སེམས་ཡོད་པ་དང༌། སྒྱུ་མ་ལ་སེམས་མེད་པའི་རྣམ་པ་དེ་མི་འཐད་དོ་ཞེས་ཟེར་ན། 

སྔགས་སོགས་རྣམས་ལ་ནུས་མེད་ཕྱིར། །སྒྱུ་མའི་སེམས་ནི་འབྱུང་བ་མེད། །ཅེས་པ་ནི། ཁྱོད་དངོས་སྨྲ་བ་རྣམས་ཀྱིས་ཀྱང་སེམས་ཡོད་མེད་ཀྱི་རྒྱུ་ཐ་དད་ལ་བརྟེན་ནས་སེམས་ཡོད་མེད་ཀྱི་འབྲས་བུ་འབྱུང་བ་འདོད་པ་ལྟར་དུ། སྒྱུ་མ་མཁན་གྱི་སྒྱུ་མའི་སྔགས་དང་སྨན་དང་རྡེའུ་ལ་སོགས་པ་དེ་རྣམས་ལ་སེམས་བསྐྱེད་པའི་ནུས་པ་མེད་པ་ཡིན་པའི་ཕྱིར་ན་སྒྱུ་མའི་སེམས་ནི་འབྱུང་བ་མེད་ལ། ཡང་ལས་དང་ཉོན་མོངས་པ་དེ་དག་ལ་ནི་སེམས་བསྐྱེད་པའི་ནུས་པ་ཡོད་པའི་ཕྱིར་ན། དེ་གཉིས་ཀྱང་སེམས་ཡོད་མེད་ཤེས་བྱེད་ཀྱི་རྒྱུ་རྐྱེན་ཐ་དད་པ་ཙམ་ལས་བདེན་པར་ཡོད་མེད་ཀྱི་ཁྱད་པར་མེད་གསུངས། འོ་ན་སེམས་ཅན་རྣམས་སྒྱུ་མ་དང་འདྲ་བ་ཡིན་ན། དེ་དག་རྒྱུ་རྐྱེན་ཐ་དད་པ་ལ་བརྟེན་ནས་འབྲས་བུ་སེམས་ཡོད་མེད་ཀྱི་ཁྱད་པར་ཐ་དད་པར་འབྱུང་བ་དེ་མི་འཐད་དོ་ཞེས་ཟེར་ན། 

སྣ་ཚོགས་རྐྱེན་ལས་བྱུང་པ་ཡི། །སྒྱུ་མ་དེ་ཡང་སྣ་ཚོགས་ཉིད། །རྐྱེན་གཅིག་གིས་ནི་ཀུན་ནུས་པ། །གང་ན་ཡང་ནི་ཡོད་མ་ཡིན། །ཞེས་པ་ནི། རྒྱུ་དང་རྐྱེན་ཏེ་མདོར་ན་སྣ་ཚོགས་པའི་རྒྱུ་རྐྱེན་ལ་བརྟེན་ནས་བྱུང་པའི་འབྲས་བུ་སྒྱུ་མའི་རྟ་གླང་སོགས་དེ་དག་ཀྱང་མི་འདྲ་བའི་ཁྱད་པར་རྣམ་པ་སྣ་ཚོགས་པ་འབྱུང་བ་ཡིན་པ་སྟེ། དེ་ཡང་རྒྱུའི་རིགས་མི་འདྲ་བ་ཐ་དད་པ་དེ་ལ་བརྟེན་ནས་འབྲས་བུའི་རིགས་མི་འདྲ་བའི་ཁྱད་པར་རྣམ་པ་སྣ་ཚོགས་པ་འབྱུང་བ་ཡིན་གྱི། རྒྱུ་རྐྱེན་འདྲ་བ་གཅིག་གིས་ནི་འབྲས་བུ་མི་འདྲ་བ་ཀུན་ཏེ་མ་ལུས་པ་སྐྱེ་བར་ནུས་པ་དེ་ནི་ཡུལ་དང་དུས་གང་ན་ཡང་ནི་ཡོད་པ་མ་ཡིན་ནོ། །

གལ་ཏེ་དོན་དམ་མྱ་ངན་འདས། །འཁོར་བ་ཀུན་རྫོབ་དེ་ལྟ་ན། །སངས་རྒྱས་ཀྱང་ནི་འཁོར་འགྱུར་བས། །བྱང་ཆུབ་སྤྱོད་པས་ཅི་ཞིག་བྱ། །ཞེས་པ་ནི། ཁོ་ན་རེ། གལ་ཏེ་དོན་དམ་པའི་བདེན་པ་ཞེས་བྱ་བ་དེ་ནི་མྱ་ངན་ལས་འདས་པ་ཡིན་པར་འདོད་པ་དང༌། འཁོར་བ་ཞེས་བྱ་བ་དེ་ནི་ཀུན་རྫོབ་ཀྱི་སྤྲོས་པ་ཡིན་པ་དེ་ལྟར་འདོད་ན། འོ་ན་སངས་རྒྱས་ལ་སྣང་བ་དང་བཅས་པའི་བློ་ཡོད་དམ་མེད་ཅེ་ན། མེད་ན་བེམ་པོ་ཉིད་དུ་འགྱུར་བའམ། ཡོད་ན་སངས་རྒྱས་ཀྱང་ནི་འཁོར་བ་ཉིད་དུ་འགྱུར་ཏེ། བློ་ནི་ཀུན་རྫོབ་ཡིན་པར་བརྗོད་ཅེས་གོང་དུ་ཡང་བཤད་པའི་ཕྱིར། སངས་རྒྱས་འཁོར་བ་ཉིད་དུ་འགྱུར་བར་འདོད་ན། དེ་ཐོབ་པའི་ཆེད་དུ་བྱང་ཆུབ་ཀྱི་སྤྱོད་པ་སྦྱིན་སོགས་ལ་འབད་པས་ཅི་ཞིག་བྱ་སྟེ་དགོས་པ་མེད་དོ་ཞེས་ཟེར་ན། 

རྐྱེན་རྣམས་རྒྱུན་ནི་མ་ཆད་ན། །སྒྱུ་མའང་ལྡོག་པར་མི་འགྱུར་གྱི། །རྐྱེན་རྣམས་རྒྱུན་ནི་ཆད་པ་ན། །ཀུན་རྫོབ་ཏུ་ཡང་མི་འབྱུང་ངོ༌། །ཞེས་པ་ནི། ལར་སྒྱུ་མ་མཁན་གྱིས་སྒྱུ་མ་འཁྲུལ་བྱེད་ཀྱི་རྒྱུ་དང་རྐྱེན་དེ་རྣམས་རྒྱུན་ནི་མ་ཆད་ན། སྒྱུ་མའི་རྟ་གླང་སོགས་དེ་དག་ལྡོག་པར་མི་འགྱུར་བ་དེ་བཞིན་དུ། ལས་དང་ཉོན་མོངས་པའི་རྒྱུ་རྐྱེན་དེ་རྣམས་ཀྱི་འཇུག་པ་རྒྱུ་མ་ཆད་ན་འབྲས་བུ་འཁོར་བ་སྣང་བྱེད་ཀྱི་བློ་གང་ཡིན་པ་དེ་ཉིད་ཀྱང་ལྡོག་པར་མི་འགྱུར་གྱི། ལམ་མཐར་ཐུག་པའི་སྐབས་དེར་རྒྱུན་མཐའི་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་པའི་ཡེ་ཤེས་སྐད་ཅིག་མ་གཅིག་གིས་ལས་དང་ཉོན་མོངས་པའི་བག་ཆགས་དང་བཅས་པ་ཐམས་ཅད་རྒྱུན་ཆད་པ་ན། ཀུན་རྫོབ་ཏུ་ཡང་འཁོར་བ་མི་འབྱུང་ངོ་ཞེས་པའོ། ། 

གསུམ་པ་སེམས་ཙམ་པའི་རྩོད་པ་སྤང་བ་ནི། གང་ཚེའཁྲུལ་བའང་ཡོད་མིན་ན། །སྒྱུ་མ་གང་གིས་དམིགས་པར་འགྱུར། །གང་ཚེ་ཁྱོད་ལ་སྒྱུ་མ་ཉིད། །མེད་ནའང་དེ་ཚེ་ཅི་ཞིག་དམིགས། །ཞེས་པ་ནི། འདིར་སེམས་ཙམ་རྣམ་རྫུན་པ་རྣམས་ཀྱིས་ཡུལ་ཅན་གྱི་སེམས་ཤེས་པ་དེ་གསལ་རིག་ཙམ་དུ་ངོ་བོ་བདེན་པར་གྲུབ་པ་ཡོད་ཀྱང༌། ཡུལ་གཟུགས་སྒྲ་སོགས་དེ་དག་ནི་རབ་རིབ་ཅན་གྱིས་སྣང་བའི་སྐྲ་ཤད་དང༌། སྒྱུ་མ་མཁན་གྱིས་སྤྲུལ་པའི་རྟ་གླང་ལ་སོགས་པ་ལྟར་དུ་ཡུལ་དང་ཡུལ་ཅན་གང་གི་ངོ་བོ་ཉིད་དུའམ་བདེན་པར་གྲུབ་པ་མེད་པ། བག་ཆགས་ཀྱི་སྟོབས་ཀྱིས་སྒོ་ནས་སྣང་བས་འཁྲུལ་བ་ཙམ་ཡིན་པར་འདོད་པའི་སྒོ་ནས་རྩོད་པ་ནི། དབུ་མ་པས་ཆོས་ཐམས་ཅད་སྟོང་པ་ཉིད་དུ་སྒྲུབ་པར་བྱེད་པ་དུས་གང་གི་ཚེ་ན། འཁྲུལ་པའི་ཡུལ་ཅན་གྱི་ཤེས་པ་གང་ཡིན་པ་དེའང་བདེན་པ་གྲུབ་པ་ཡོད་པ་མ་ཡིན་ན། འོ་ན་དེའི་དམིགས་བྱ་ཡུལ་སྒྱུ་མ་ལྟ་བུ་གཟུགས་སྒྲ་ལ་སོགས་པ་དེ་དག་དམིགས་བྱེད་ཀྱི་ཡུལ་ཅན་གྱི་བློ་གང་གིས་དམིགས་པར་འགྱུར་ཏེ་དེའང་མི་འཐད་དོ་ཞེས་ཟེར་ན། དེ་ལ་དབུ་མ་པས་རིགས་པ་མགོ་མཚུངས་ཀྱི་སྒོ་ནས་འགོག་སྟེ། དུས་གང་གི་ཚེ་ན་ཁྱོད་སེམས་ཙམ་རྣམས་རྫུན་པ་ལ་དམིགས་བྱའི་ཡུལ་གཟུགས་སྒྲ་སོགས་དེ་དག་སྟེ་སྒྱུ་མ་ལྟ་བུ་དེ་ཉིད་ཀྱང་བདེན་པར་གྲུབ་པ་མེད་ནའང་། དུས་དེའི་ཚེ་ན་ཡུལ་ཅན་གྱི་ཤེས་པ་བདེན་གྲུབ་དེས་ཡུལ་ཅི་ཞིག་ལ་དམིགས་ནས་སྐྱེ་སྟེ། དམིགས་བྱའི་ཡུལ་མེད་པ་ཡིན་པའི་ཕྱིར་ཞེས་བརྗོད་པ་ལ། 

གལ་ཏེ་དེ་ཉིད་དུ་གཞན་ཡོད། །རྣམ་པ་དེ་ནི་སེམས་ཉིད་ཡིན། །གང་ཚེ་སེམས་ཉིད་སྒྱུ་མ་ན། །དེ་ཚེ་གང་ཞིག་གང་གིས་མཐོང་། །ཞེས་པ་ནི། དེ་ལ་སེམས་ཙམ་རྣམ་བདེན་པ་ན་རེ། གལ་ཏེ་ཡུལ་གྱི་གནས་དེ་ཉིད་དུ་གཞན་ཞིག་ཡོད་དེ། དེའང་ཡུལ་གཟུགས་སྒྲ་ལ་སོགས་པའི་རྣམ་པ་དེ་ནི་རང་གི་ཡུལ་ཅན་གྱི་སེམས་ཉིད་ཡིན་པས། དེ་ཡང་གཟུང་བ་ཡུལ་དང་། འཛིན་པ་ཡུལ་ཅན་གྱི་ཤེས་པ་གཉིས་པོ་དོན་ངོ་བོ་གཅིག་ཡིན་པ་ལ། སྔོན་གྱི་བག་ཆགས་སད་པའི་སྟོབས་ཀྱིས་ཡུལ་དང་ཡུལ་ཅན་གཟུང་འཛིན་ཐ་དད་དུ་སྣང་བ་ཡིན། དེས་ན་རྣམ་རྫུན་པ་ལ་བརྗོད་པའི་སྐྱོན་དེ་ཁོ་བོ་ཅག་ལ་མེད་དོ་ཞེས་ཟེར་ན། དེ་ལ་ཡང་བཤད་དེ། ཁྱོད་དམིགས་བྱ་དང་དམིགས་བྱེད་གཉིས་ཐ་དད་མེད་པ་ཡིན་པ་དུས་གང་གི་ཚེ་ན་སྟེ་ཡུལ་ཅན་སེམས་ཉིད་ཡུལ་སྒྱུ་མ་ལྟ་བུ་དེ་དང་ངོ་བོ་གཅིག་གི་རང་བཞིན་ཡིན་ན། དུས་དེའི་ཚེ་ན་ཡུལ་གཟུང་བའི་ཆོས་གང་ཞིག་ཡུལ་ཅན་གྱི་བློ་གང་གིས་ན་མཐོང་སྟེ་མཐོང་དུ་མི་རུང་སྟེ། དེ་གཉིས་བདེན་པར་གྲུབ་པའི་ཆོས་ངོ་བོ་གཅིག་ཡིན་པའི་ཕྱིར། དེ་ཡང་ཁྱབ་པ་ཡོད་དེ། 

འཇིག་རྟེན་གྱི་ནི་མགོན་པོས་ཀྱང་། །སེམས་ཀྱིས་སེམས་མི་མཐོང་ཞེས་གསུངས། །རལ་གྲི་སོ་ནི་རང་ལ་རང་། །ཇི་ལྟར་མི་གཅོད་དེ་བཞིན་ཡིད། །ཅེས་པ་ནི། འཇིག་རྟེན་གྱི་མགོན་པོ་རྫོགས་པའི་སངས་རྒྱས་ཀྱིས་ཀྱང་མདོ་སྡེ་ལས། སེམས་ཀྱིས་སེམས་རང་ཉིད་མི་མཐོང་བ་ཡིན་ནོ་ཞེས་གསུངས་པ་དང་། དེའི་དཔེ་ལ། དཔེར་ན། རལ་གྲི་ཇི་ལྟར་རྣོ་ན་ཡང་དེས་རང་གི་སོ་ནི་རང་ལ་ཇི་ལྟར་མི་གཅོད་པ་དང༌། སོར་མོའི་རྩེ་མོ་ཇི་ལྟར་མཉེན་ན་ཡང་རང་གི་རྩེ་མོ་ལ་རང་གིས་རེག་མི་ནུས་པ་དང་། སྐྱེས་བུ་ལུས་རྩལ་ཇི་ལྟར་བྱང་ན་ཡང་རང་གི་ཕྲག་པ་ལ་རང་གིས་བཞོན་མི་ནུས་པ་དེ་བཞིན་དུ། སེམས་སམ་རྣམ་པར་ཤེས་པ་བདེན་གྲུབ་ཀྱི་ཆོས་དེ་ཉིད་ཀྱིས་ཀྱང་དེ་ཉིད་མཐོང་དུ་མི་རུང་ཞེས་གསུངས་པས་སོ། །

ཇི་ལྟར་མར་མེ་རང་གི་དངོས། །ཡང་དག་གསལ་བར་བྱེད་བཞིན་ན། །མར་མེ་གསལ་བར་བྱ་མིན་ཏེ། །གང་ཕྱིར་མུན་གྱིས་བསྒྲིབས་པ་མེད། །ཅེས་པ་ནི། དེ་ལ་ཁོ་ན་རེ། དཔེ་ཇི་ལྟར་ན་བུམ་པ་སོགས་མུན་ཁང་དུ་གནས་པའི་ཆོས་འགའ་རེ་མར་མེས་གསལ་བ་ལ་མར་མེ་དེ་ཉིད་རང་གི་དངོས་པོ་ནི་གསལ་བྱེད་ཀྱི་ཆོས་གཞན་ལ་ལྟོས་མི་དགོས་པར་ཡང་དག་པར་གསལ་བར་བྱེད་པ་དེ་བཞིན་དུ། སེམས་ཤེས་པ་དེ་ཉིད་ཀྱིས་ཀྱང་ཕྱི་ཡུལ་གཟུགས་སྒྲ་སོགས་གསལ་བྱེད་དུ་རུང་བ་མ་ཟད། ཤེས་པ་རང་གིས་རང་ཉིད་ཀྱང་གསལ་བྱེད་གཞན་ལ་མ་ལྟོས་པའི་སྒོ་ནས་གསལ་བར་བྱེད་པ་འཐད་པ་མ་ཡིན་ནོ་ཞེས་འདོད་ན། དེ་ལ་བཤད་དེ། དེ་ཡང་མར་མེ་ནི་རང་གིས་རང་ཉིད་གསལ་བར་བྱ་བའི་ཆོས་མ་ཡིན་ཏེ། རྒྱུ་མཚན་གང་གི་ཕྱིར་ན་དང༌པོ་ཉིད་ནས་མར་མེ་དེ་ཉིད་མུན་པ་ཉིད་ཀྱིས་བསྒྲིབས་པ་གཏན་ནས་མེད་པས། བསལ་བྱ་མུན་པ་མེད་པ་ལ་མར་མེ་རང་གིས་རང་གསལ་བ་ཞེས་བྱ་བ་དེ་ཉིད་ཀྱང་མི་འཐད་དོ། །

ཤེལ་བཞིན་སྔོན་པོ་སྔོ་ཉིད་ལ། །གཞན་ལ་ལྟོས་པ་ཡོད་མ་ཡིན། །དེ་བཞིན་འགའ་ཞིག་གཞན་ལ་ནི། །ལྟོས་དང་ལྟོས་མེད་པ་ཡང་མཐོང་། །ཞེས་པ་ནི། ཡང་ཁོ་ན་རེ། དཔེར་ན། ཤེལ་བཞིན་དུ་སྟེ་ཤེལ་སྔོན་པོ་དེ་དང་པོ་ཤེལ་དཀར་པོ་སྔོན་པོར་བསྒྱུར་བ་ལ་ཚོན་སྔོན་པོ་སོགས་གཞན་ལ་ལྟོས་དགོས་པ་ལ། དང་པོ་ཉིད་ནས་སྔོན་པོ་ཡིན་པའི་བཻཌཱུརྱ་ལྟ་བུ་ནི་གཞན་ཚོན་སོགས་ཀྱི་རྐྱེན་ལ་ལྟོས་པ་ཡོད་པ་མ་ཡིན་ལ། དཔེ་དེ་བཞིན་དུ། བུམ་པ་ལྟ་བུའི་ཆོས་འགའ་ཞིག་ནི་གསལ་བྱེད་མར་མེ་ལྟ་བུ་གཞན་ལ་ནི་ལྟོས་དགོས་པ་ཡིན་པ་དང་། མར་མེ་ལྟ་བུ་འགའ་ཞིག་ནི་གཞན་གསལ་བྱེད་ཀྱི་ཆོས་གཞན་ལ་ལྟོས་པ་མེད་པ་ཡང་མཐོང་བས་ན། སེམས་ཀྱང་རང་གིས་རང་གསལ་བ་ལ་འཐད་པ་ཡོད་དོ་ཞེས་ཟེར་ན། 

སྔོ་ཉིད་མིན་ལ་སྔོན་པོར་དེ། །བདག་གིས་བདག་ཉིད་བྱས་པ་མེད། །མར་མེ་གསལ་བར་བྱེད་དོ་ཞེས། །ཤེས་པས་ཤེས་ཏེ་རྗོད་བྱེད་ན། །ཞེས་པ་ནི། དེ་ཡང་མི་འཐད་དེ། དང་པོ་ཉིད་ནས་རྒྱུ་དང་རྐྱེན་ལ་མ་བརྟེན་པའམ་མ་ལྟོས་པའི་སྔོན་པོ་ཞེས་བྱ་བ་ཞིག་ནི་ཡོད་པ་མ་ཡིན་ལ། དང་པོར་སྔོན་པོ་མ་ཡིན་པ་དེ་རྗེས་སུ་སྔོན་པོར་བསྒྱུར་བ་ལ་བདག་རང་གིས་རང་ཉིད་སྔོན་པོ་ཉིད་དུ་བྱས་པ་དེ་འདྲ་ཡང་མེད། དེས་ན་དཔེ་དེ་ཉིད་ཀྱང་མ་གྲུབ་གསུངས། མར་མེ་དེ་ནི་རང་གིས་རང་ལ་གསལ་བར་བྱེད་དོ་ཞེས་མདུན་དུ་ཡོད་པའི་མར་མེ་གཅིག་ལ་དམིགས་ནས་གང་ཟག་གི་ཤེས་པས་ཤེས་ཏེ་གཞན་ལ་ཚིག་གི་སྒོ་ནས་རྗོད་པར་བྱེད་དུ་རུང་བ་ལྟ་བུ་ཡིན་ན་ཡང་། 

བློ་ནི་གསལ་བ་ཉིད་ཡིན་ཞེས། །གང་གིས་ཤེས་ནས་དེ་སྐད་བརྗོད། །གང་ཚེ་འགས་ཀྱང་མཐོང་མིན་ན། །གསལ་བའམ་ནི་མི་གསལ་བ། །མོ་གཤམ་བུ་མོའི་འགྱིང་བག་བཞིན། །དེ་ནི་བརྗོད་ཀྱང་དོན་མེད་དོ། །བློའམ་ཤེས་པ་རང་ཉིད་ནི་རང་ཉིད་ཀྱིས་གསལ་བར་བྱེད་པ་ཡིན་ནོ་ཞེས་བྱ་བ་དེ་ཤེས་བྱེད་ཀྱི་ཤེས་པ་གང་གིས་ཤེས་ནས་དེ་སྐད་དུ་བརྗོད་དེ། རིགས་པས་དཔྱད་པ་དུས་གང་གི་ཚེ་ན་ཤེས་པ་རང་གིས་རང་ཤེས་པའང་མ་འགྲུབ་ལ། ཤེས་པ་གཞན་གྱིས་ཤེས་ཞེས་བརྗོད་ན་གཞན་རང་དང་དུས་མཉམ་པའི་ཤེས་པ་དང་། སྔ་ཕྱི་དུས་མི་མཉམ་པའི་ཤེས་པ་གང་གིས་ཤེས་ཞེས་དཔྱད་པ་ཡིན་ན། དེ་ཡང་དུས་མཉམ་པ་དང་། སྔ་ཕྱིར་ཤེས་པ་འགས་ཀྱང་གསལ་བ་ཡིན་པ་དེ་མཐོང་བ་ཡོད་པ་མ་ཡིན། མར་མེ་བཞིན་དུ་ཤེས་པ་དེ་གསལ་བའམ། བུམ་སོགས་བཞིན་དུ་མི་གསལ་བ་ལྟ་བུ་གང་ཞིག་བརྗོད་པ་ཡིན་ན་ཡང་། དཔེར་ན། མོ་གཤམ་གྱི་བུ་ཁྱད་གཞི་མ་གྲུབ་པ་ལ་དེའི་ཁྱད་ཆོས་རྒྱས་པར་བརྗོད་པར་བྱེད་པ་བཞིན་དུ། དེ་ནི་བརྗོད་ཀྱང་རྗོད་གཞི་དོན་ཅུང་ཟད་ཙམ་ཞིག་ཀྱང་མེད་དོ་གསུངས། 

གལ་ཏེ་རང་རིག་ཡོད་མིན་ན། །རྣམ་ཤེས་དྲན་པར་ཇི་ལྟར་འགྱུར། །གཞན་མྱོང་བ་དང་འབྲེལ་བ་ལས། །དྲན་འགྱུར་བྱི་བའི་དུག་བཞིན་ནོ། །ཞེས་པ་ནི། ཁོ་ན་རེ། གལ་ཏེ་ཤེས་པ་རང་གིས་རང་རིག་པ་དེ་ཡོད་པ་མ་ཡིན་ན། འོ་ན་སྔོན་པོ་སོགས་སྔོན་མ་ཤེས་པས་སྔོན་འཛིན་གྱི་རྣམ་པར་ཤེས་པ་དེ་རྗེས་སོར་ངས་སྔོན་དུས་ཚོད་དེ་དང་དེ་ལ་བཻཌཱུརྱ་ལ་སོགས་པའི་སྔོན་པོ་དེ་དང་དེ་འདྲ་ཞིག་ཤེས་སམ་མཐོང་ངོ་སྙམ་དུ་དྲན་པའི་ཤེས་པ་ཇི་ལྟར་ན་སྐྱེ་བར་འགྱུར་ཏེ་དེའང་མི་འཐད་དོ་ཞེ་ན། དེའང་ཁྱབ་པ་མེད་དེ། དེའང་ཤེས་པ་རང་གིས་རང་ཉམས་སུ་མྱོང་བ་ལས་གཞན་ཡུལ་ཉམས་སུ་མྱོང་བ་དང་འབྲེལ་བར་གྱུར་པ་ལས་དྲན་པར་འགྱུར་བ་སྟེ། དེའང་སྔོ་འཛིན་གྱི་ཤེས་པའི་ཡུལ་སྔོན་པོ་དེ་དྲན་པ་ལ་བརྟེན་ནས་སྔོ་འཛིན་གྱི་ཤེས་པ་དེ་ཉིད་ཀྱང་དྲན་པར་འགྱུར་ཏེ། དེའང་ཡུལ་དྲན་པ་ལ་བརྟེན་ནས་ཡུལ་ཅན་གྱི་བློ་དྲན་པར་འགྱུར་བའང་ཡོད་པས་ན། ཡུལ་ཅན་གྱི་བློ་དྲན་པ་དེ་བློ་རང་ཉིད་ཉམས་སུ་མྱོང་བ་སྔོན་དུ་སོང་བས་ཁྱབ་པ་མེད་དེ། དཔེར་ན། བྱི་བའི་དུག་དེ་དགུན་དུས་སུ་ལུས་ལ་ཕུག་པ་ན་དུག་ཡིན་པ་ངོས་མ་ཟིན་པའམ་ཉམས་སུ་མྱོང་བའི་ཤེས་པས་མ་ཤེས་ན་ཡང་། རྗེས་སོར་སོས་ཀའི་དུས་ལ་འབྲུག་གི་སྒྲའི་རྐྱེན་གྱིས་རྨ་ཕྱིར་ལོག་སྟེ་ལྡོག་པའི་གནས་སྐབས་ན་སྔོན་མ་དེར་བྱི་བ་དུག་ཅན་གྱིས་དུག་གིས་ཟིན་པ་ཡིན་པ་དེ་དྲན་སྲིད་པ་ཡོད་པ་དཔེ་དེ་བཞིན་ནོ་ཞེས་གསུངས། 

རྐྱེན་གཞན་དག་དང་ལྡན་པ་ནི། །མཐོང་ཕྱིར་རང་ཉིད་རང་གསལ་ན། །གྲུབ་པའི་མིག་སྨན་སྦྱོར་བ་ལས། །བུམ་མཐོང་མིག་སྨན་ཉིད་འགྱུར་མིན། །ཞེས་པ་ནི། དེའང་རྣམ་གནས་ཡིད་ལ་བྱེད་པའི་ཏིང་ངེ་འཛིན་གྱི་རྐྱེན་གཞན་དག་དང་ལྡན་པར་གྱུར་པ་ན་ནི། མཐོང་ཤིན་ཏུ་དཀའ་བར་གྱུར་པ་རིང་བ་ན་གནས་པའི་ཕ་རོལ་པོ་གང་ཟག་གཞན་གྱི་སེམས་ཀྱི་ཁྱད་པར་དེ་ཡང་མཐོང་བ་ཡོད་པའི་ཕྱིར་ན། སེམས་ཤེས་པ་རང་ཉིད་ཀྱི་རང་ཉིད་ལོས་གསལ་སྙམ་ན། དེའང་ངེས་པའམ་ཁྱབ་པ་མེད་དེ། རིག་སྔགས་གྲུབ་པའི་མིག་སྨན་མིག་ལ་བྱུགས་པའི་སྦྱོར་བ་བྱེད་པ་ལ་བརྟེན་ནས་ས་འོག་ཐག་ཤིན་ཏུ་རིང་པོ་ན་གནས་པའི་གཏེར་གྱི་བུམ་པ་སོགས་མཐོང་བ་ཡོད་པ་ཡིན་ན་ཡང་། མིག་རང་ཉིད་ལ་བྱུགས་པའི་མིག་སྨན་དེ་ཉིད་མཐོང་བར་འགྱུར་བ་ཡོད་པ་མ་ཡིན་པ་དཔེ་དེ་བཞིན་དུ། ཤིན་ཏུ་མཐོང་དཀའ་ཞིང་རིང་ན་གནས་པའི་དོན་མཐོང་བ་ལ་ངེས་པར་རང་གིས་རང་ཉིད་གསལ་བའམ་མཐོང་བ་དེ་གྲུབ་པ་ཡོད་པ་མ་ཡིན་གསུངས། 

ཇི་ལྟར་མཐོང་ཐོས་ཤེས་པ་དག །འདིར་ནི་དགག་པར་བྱ་མིན་ཏེ། །འདིར་ནི་སྡུག་བསྔལ་རྒྱུར་གྱུར་པ། །བདེན་པར་རྟོག་པ་བཟློག་བྱ་ཡིན། །ཞེས་པ་ནི། འོ་ན་ཡུལ་ཅན་གྱི་བློ་རྣམ་པར་ཤེས་པ་དེ་ཉིད་ཀྱང་དེ་ཁོ་ན་ཉིད་བདེན་པར་གྲུབ་པ་མེད་པར་འདོད་ན། ཀུན་རྫོབ་ཏུ་མཐོང་བ་དང་ཐོས་པ་དང་ཤེས་པ་སོགས་དེ་དག་ཐམས་ཅད་ཀྱང་མེད་དགོས་སོ་སྙམ་དུ་སེམས་ན། དེ་ཡང་ཇི་ལྟར་ན་རང་གི་མིག་སོགས་ཀྱིས་མངོན་སུམ་དུ་མཐོང་བ་དང་། ཕ་རོལ་པོ་གང་ཟག་གཞན་ལས་དངོས་སུ་ཐོས་པ་དང༌། ཡང་འབྲས་རང་གི་གཏན་ཚིགས་ལ་བརྟེན་ནས་རྗེས་དཔག་གི་སྒོ་ནས་ཤེས་པ་དེ་དག་ནི་ཀུན་རྫོབ་ཐ་སྙད་སྣང་ཙམ་དུ་འདིར་ཁས་བླངས་པ་ཡིན་པས་ན་སྐབས་འདིར་ནི་རྟགས་ཀྱི་སྒོ་ནས་དགག་པར་བྱ་བ་ནི་མ་ཡིན་ཏེ། སྐབས་འདིར་ནི་གང་ཞིག་འགོག་ཅེ་ན། དེ་ཡང་འཁོར་བའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་གྱི་རྒྱུར་གྱུར་པའི་ཆོས་ཐམས་ཅད་ལ་བདེན་པར་འཛིན་པའི་བདེན་འཛིན་གྱི་རྣམ་པར་རྟོག་པ་དེ་ཡིན་པས། དེ་ཉིད་སྐབས་འདིར་བཟློག་པར་བྱ་བ་ཡིན་གསུངས། 

སེམས་ལས་སྒྱུ་མ་གཞན་མིན་ཞིང་། །གཞན་མིན་པར་ཡང་མི་བརྟགས་ན། །དངོས་ན་ཇི་ལྟར་དེ་གཞན་མིན། །གཞན་མིན་ཞེ་ན་དངོས་པོར་མེད། །ཅེས་པ་ནི། ཇི་ལྟར་བཟློག་ཅེ་ན། ཁྱོད་ཀྱིས་སེམས་བདེན་པར་འདོད་ན་གཟུང་ཡུལ་སྒྱུ་མ་ལྟ་བུ་དང་གཅིག་དང་ཐ་དད་གང་ཡིན་བརྟགས། གལ་ཏེ་སེམས་ལས་གཟུང་ཡུལ་སྒྱུ་མ་ལྟ་བུ་དེ་ཉིད་གཞན་ཐ་དད་དུ་ནི་ཡོད་པ་མ་ཡིན་ཞིང་། གཞན་མིན་པར་ཏེ་ངོ་བོ་གཅིག་ཏུ་ཡང་མི་བརྟགས་ཤེ་ན། འོ་ན་གཟུང་ཡུལ་དེ་ཉིད་དངོས་པོ་དང་དངོས་མེད་གང་ཡིན་བརྟགས། དངོས་མེད་ཡིན་ན་ཡུལ་གྱི་དགོས་ནུས་མེད་ཅིང་། དངོས་པོར་འདོད་ན་ཀ་བ་དང་བུམ་པ་བཞིན། ཇི་ལྟར་ན་གཟུང་ཡུལ་དེ་སེམས་ལས་གཞན་མིན་ཏེ་སེམས་ཀྱང་དངོས་པོ་ཡིན་པའི་ཕྱིར། ཁོ་ན་རེ། གཟུང་ཡུལ་དེ་སེམས་ལས་གཞན་དུ་བདེན་པའི་དངོས་པོར་གྲུབ་པ་མིན་ནོ་ཞེ་ན། འོ་ན་སེམས་ཀྱང་བདེན་པའི་དངོས་པོར་མེད་པར་གྲུབ་སྟེ། བདེན་པའི་དངོས་པོར་མ་གྲུབ་པའི་གཟུང་ཡུལ་ལས་གཞན་མིན་པའི་ཕྱིར་རོ། །

ཇི་ལྟར་སྒྱུ་མ་བདེན་མིན་ཡང་། །བལྟ་བྱ་དེ་བཞིན་ལྟ་བྱེད་ཡིད། །ཅེས་པ་ནི། འོ་ན་དངོས་པོའི་ཆོས་ཐམས་ཅད་ལ་བདེན་པར་གྲུབ་པ་མེད་ཟེར་ནས་བདེན་པ་བཀག་པ་ཡིན་ན། དེ་ནས་མཐོང་ཐོས་ལ་སོགས་པ་དེ་དག་ཐ་སྙད་དུ་ཡང་གཏན་ནས་མི་འཐད་དོ་ཞེས་ཟེར་ན། སྐྱོན་མེད་དེ། དཔེ་ཇི་ལྟར་ན་སྒྱུ་མ་མཁན་གྱིས་སྤྲུལ་པའི་རྟ་གླང་སོགས་དེ་དག་བདེན་པར་གྲུབ་པ་ཡོད་པ་མ་ཡིན་ན་ཡང་། བལྟ་བར་བྱ་བ་རུང་བ་ཡིན་པ་དཔེ་དེ་བཞིན་དུ། ཡུལ་གཟུགས་སྒྲ་སོགས་ཀྱི་ཆོས་དེ་དག་རྫུན་པ་ཡིན་པ་མ་ཟད་ཡུལ་ཅན་གྱི་བློ་གང་ཡིན་པ་དེ་ཉིད་ཀྱང་རྫུན་པ་སྟེ་ཡུལ་དང་ཡུལ་ཅན་གཉིས་ཀ་རྫུན་པར་གྱུར་ན་ཡང་བལྟ་བྱ་ལྟ་བྱེད་ཉིད་དུ་ཐ་སྙད་ཀུན་རྫོབ་སྣང་ཙམ་དུ་རུང་བ་ཡིན་གསུངས།

གལ་ཏེ་འཁོར་བ་དངོས་རྟེན་ཅན། །དེ་ནི་གཞན་དུ་མཁའ་འདྲར་འགྱུར། །དངོས་མེད་དངོས་ལ་བརྟེན་པས་ན། །བྱེད་དང་ལྡན་པར་ཇི་ལྟར་འགྱུར། །ཞེས་པ་ནི། ཁོ་ན་རེ། གལ་ཏེ་འཁོར་བ་ཞེས་བྱ་བ་དེ་ནི་འཁྲུལ་བའི་རང་བཞིན་དུ་རུང་ཞིང་། དངོས་པོར་མ་གྲུབ་པ་དེ་འདྲ་ཡིན་ཡང་། དེས་འཆིང་གྲོལ་གྱི་བྱ་བ་བྱེད་པ་སྟེ་དངོས་པོར་གྱུར་པའི་སེམས་ལ་བརྟེན་པ་ཅན་གྱི་རང་བཞིན་ཡིན་པ་ལ། འཁོར་བ་དེ་ནི་སེམས་ལ་བརྟེན་པ་ཅན་མ་ཡིན་ན། གཞན་དུ་ན་ནམ་མཁའ་དང་འདྲ་བར་འཆིང་གྲོལ་གྱི་དོན་གང་ཡང་མི་བྱེད་པར་འགྱུར། དེས་ན་འཁོར་བའི་ཀུན་རྫོབ་ཀྱི་ཆོས་དེ་དག་རང་གི་ངོ་བོ་དངོས་པོར་གྲུབ་པ་མེད་ཀྱང་། དངོས་པོར་གྲུབ་པའི་སེམས་ལ་བརྟེན་པས་ན་འཆིང་གྲོལ་གྱི་བྱ་བ་བྱེད་པ་དང་བཅས་པ་ཡིན་པས། ཡུལ་དང་ཡུལ་ཅན་གཉིས་ཀྱི་ནང་ནས་ཡུལ་དེ་རང་བཞིན་མ་གྲུབ་པ་དང༌། ཡུལ་ཅན་གྱི་བློ་བདེན་པར་གྲུབ་པ་ཡིན་ཞེས་འདོད་ན། དེ་ཡང་མི་འཐད་དེ། འཁོར་བ་རང་གི་ངོ་བོ་འཁྲུལ་བ། དངོས་པོ་མེད་པའི་རང་བཞིན་ཡིན་པ་ལ། སེམས་རྣམ་པར་ཤེས་པ་དངོས་པོར་གྲུབ་པ་ལ་བརྟེན་པར་བྱེད་པས་ན་དེ་ལ་འཆིང་གྲོལ་གྱི་བྱ་བ་བྱེད་པ་དང་ལྡན་པར་ཇི་ལྟར་འགྱུར་ཏེ་གཏན་ནས་རུང་བ་མིན་གསུངས། 

ཁྱོད་ཀྱི་སེམས་ནི་གྲོགས་མེད་པར། །གཅིག་པུ་ཉིད་དུ་འགྱུར་བ་ཡིན། །གང་ཚེ་སེམས་ནི་གཟུང་བྲལ་བ། །དེ་ཚེ་ཐམས་ཅད་དེ་བཞིན་གཤེགས། །ཞེས་པ་ནི། དེ་ལྟར་ན་སེམས་ཙམ་པ་ཁྱོད་ཀྱིས་འདོད་པ་ལྟར་ན། ཁྱོད་ཀྱི་སེམས་ནི་གཉིས་སྣང་གི་ཆོས་ཐམས་ཅད་ནི་འཁོར་བ་དངོས་པོ་མེད་པའི་རང་བཞིན་ཅན་ཡིན་པ། དེས་ན་གཉིས་སྣང་གི་ཆོས་ཀྱི་གྲོགས་གང་ཡང་མེད་པར་གྱུར་པ་གཟུང་འཛིན་གཉིས་མེད་ཀྱི་ཤེས་པ་གཅིག་པུ་ཡན་གར་བ་ཉིད་དུ་འགྱུར་བ་ཡིན་པ་ལ། དེ་ཉིད་ཤིན་ཏུ་འདོད་དོ་ཞེ་ན། དུས་གང་གི་ཚེ་ན་ཁྱོད་ཀྱིས་འདོད་པའི་སེམས་དེ་ནི་གཟུང་བ་ཡུལ་དང༌། འཛིན་པ་རྣམ་པར་རྟོག་པའི་དྲི་མ་གཉིས་ཀ་དང་བྲལ་བར་གྱུར་ཏེ་གཉིས་སུ་མེད་པར་གྱུར་པ་དུས་དེའི་ཚེ་ན་སེམས་ཅན་ཐམས་ཅད་དེ་བཞིན་གཤེགས་པ་ཁོ་ན་ཉིད་དུ་ཐལ་བར་འགྱུར་ལ། 

དེ་ལྟ་ན་ཡང་སེམས་ཙམ་དུ། །བརྟགས་ལ་ཡོན་ཏན་ཅི་ཞིག་ཡོད། །ཅེས་པ་ནི། དེ་ལྟར་དུ་འདོད་དེ་ཁས་བླངས་ན་ཡང་། སེམས་ཅན་ཐམས་ཅད་ནི་ད་ལྟར་འཁོར་བ་ལ་ལས་ཉོན་གྱི་འཆིང་བ་ཀུན་དང་ལྡན་ཏེ་གནས་པ་ལས་སངས་རྒྱས་པ་མེད་ལ། ཁྱོད་ཀྱིས་འདོད་པའི་སེམས་ནི་གཟུང་འཛིན་གཉིས་མེད་ཀྱི་ཡན་གར་བ་ཉིད་དུ་ཁས་བླངས་ཏེ་བརྟགས་པར་བྱེད་པ་ལ་དགོས་པ་མེད་པས། དེས་ན་ཁམས་གསུམ་ནི་སེམས་ཙམ་ཡིན་པར་ཁས་བླངས་པའམ་བརྟགས་པ་ལ་ཡོན་ཏན་ནམ་ཕན་པ་ཅི་ཞིག་ཡོད་དེ་གང་ཡང་མེད་དོ་གསུངས།

གཉིས་པ་ལམ་སྟོང་ཉིད་ལ་རྩོད་པ་སྤང་བ་ནི། སྒྱུ་མ་ལྟ་བུར་ཤེར་ན་ཡང་། །ཇི་ལྟར་ཉོན་མོངས་ལྡོག་འགྱུར་ཏེ། །གང་ཚེ་སྒྱུ་མའི་བུད་མེད་ལ། །དེ་བྱེད་ཉིད་ཀྱང་ཆགས་སྐྱེ་འགྱུར། །ཞེས་པ་ནི། ཡང་ཁོ་ན་རེ་སྨྲས་པ། ཉོན་མོངས་པའི་དམིགས་པ་ཐམས་ཅད་སྒྱུ་མ་ལྟ་བུའི་རང་བཞིན་དུ་ཤེས་པ་ཡིན་ན་ཡང་། ཚུལ་ཇི་ལྟར་ན་ཉོན་མོངས་པ་སྤངས་ཤིང་ལྡོག་པར་འགྱུར་ཏེ་མི་འགྱུར་ཏེ། དུས་གང་གི་ཚེ་ན་སྒྱུ་མ་མཁན་གྱིས་སྤྲུལ་པར་བྱས་པའི་བུད་མེད་མཛེས་མ་ལྟ་བུ་ལ་དེ་ཉིད་སྤྲུལ་བར་བྱེད་པ་པོ་སྒྱུ་མའི་མཁན་པོ་ཉིད་ཀྱང་ཆགས་པ་སྐྱེ་བར་འགྱུར་བ་ཡོད་པའི་ཕྱིར། དེས་ན་དབུ་མ་པས་འདོད་པ་ལྟར་དུ་ཡུལ་དང་ཡུལ་ཅན་གྱི་ཆོས་ཐམས་ཅད་སྟོང་པ་ཉིད་དུ་རྟོགས་ཀྱང་ཡུལ་ཅན་གྱི་བློ་ལ་ཉོན་མོངས་པ་ལྡོག་པར་མི་འགྱུར་ཞེས་ཟེར་ན། 

དེ་བྱེད་པ་ནི་ཤེས་བྱ་ལ། །ཉོན་མོངས་བག་ཆགས་མ་སྤངས་པ། །དེས་ན་དེ་མཐོང་བ་ན་དེ། །སྟོང་ཉིད་བག་ཆགས་ཉམ་ཆུང་ཉིད། །ཅེས་པ་ནི། དེ་ནི་མ་ཡིན་ཏེ། སྒྱུ་མའི་བུད་མེད་སྤྲུལ་བར་བྱེད་པ་པོ་སྒྱུ་མ་མཁན་པོ་དེ་ནི་ཁོ་རང་གིས་སྤྲུལ་པའི་སྒྱུ་མ་ཙམ་རང་བཞིན་མེད་པ་རྟོགས་པ་མ་གཏོགས་ཤེས་བྱའི་ཆོས་ཐམས་ཅད་ལ་བདེན་འཛིན་གྱི་ཉོན་མོངས་པའི་བག་ཆགས་ཏེ། མདོར་ན་དངོས་པོ་ལ་མངོན་པར་ཞེན་པའི་བློ་དེ་གཏན་ནས་མ་སྤངས་པ་ཡིན་པ་རྒྱུ་མཚན་དེས་ན་རང་གིས་སྤྲུལ་བར་བྱས་པའི་སྒྱུ་མའི་བུད་མེད་མཛེས་མ་ལྟ་བུ་དེ་མཐོང་བའི་གནས་སྐབས་ན་བུད་མེད་གཞན་ལ་ཆགས་པ་སྐྱེ་བ་ཡིན་པས། དེ་ཉིད་ནི་རང་གི་རྒྱུད་ལ་ཆོས་ཐམས་ཅད་སྒྱུ་མ་ལྟ་བུའམ་སྟོང་པ་ཉིད་དུ་རྟོགས་པའི་བག་ཆགས་དེ་ཤིན་ཏུ་ཉམ་ཆུང་བ་ཉིད་དུ་གྱུར་པ་སྟེ། དེས་ན་དེ་ལ་དམིགས་པའི་འདུ་ཤེས་ཡོད་པ་ཡིན་པའི་ཕྱིར་རོ་གསུངས། 

སྟོང་ཉིད་བག་ཆགས་གོམས་པས་ནི། །དངོས་པོའི་བག་ཆགས་སྤོང་འགྱུར་ཞིང༌། །ཅི་ཡང་མེད་ཅེས་གོམས་པས་ནི། །དེ་ཡང་ཕྱི་ནས་སྤོང་བར་འགྱུར། །ཞེས་པ་ནི། འོ་ན་དངོས་པོའི་ཆོས་ཐམས་ཅད་ལ་མངོན་པར་ཞེན་པའི་མངོན་ཞེན་ནམ་བདེན་འཛིན་དེ་ཚུལ་ཇི་ལྟ་བུའི་སྒོ་ནས་སྤང་བར་བྱ་ཟེར་ན། དེ་ཡང་ཕུང་པོའི་ཁམས་དང་སྐྱེ་མཆེད་ལ་སོགས་པའི་ཆོས་ཐམས་ཅད་མཐའ་བཞི་ལས་རང་བཞིན་གྱིས་གྲུབ་པའི་སྐྱེ་བ་མེད་པ་གཏན་ལ་ཕབ་ནས། སྟོང་པ་ཉིད་དོན་སྤྱི་ཚུལ་གྱི་སྒོ་ནས་རྟོགས་པའི་བག་ཆགས་སམ་བློ་དེ་ཉིད་ཡང་ནས་ཡང་དུ་གོམས་ཤིང་འདྲིས་པར་བྱེད་པས་ནི། ཕུང་ཁམས་སྐྱེ་མཆེད་ཀྱི་ཆོས་ལ་དངོས་པོ་བདེན་པར་གྲུབ་པ་འཛིན་པའི་བག་ཆགས་སམ་མངོན་ཞེན་གྱི་བློ་དེ་ཉིད་རིམ་པ་བཞིན་དུ་སྤོང་བར་འགྱུར་ཞིང་། ཡང་དངོས་པོར་ཡོད་པ་དང་མེད་པ་ཅི་ཡང་མེད་དོ་ཞེས་དེ་འདྲ་གོམས་ཤིང་འདྲིས་པར་བྱེད་པ་ལ་བརྟེན་ནས། དེ་ཡང་དངོས་པོར་མེད་པ་ཉིད་དུ་འཛིན་པའི་འཛིན་པ་དེ་ཉིད་ཀྱང་ཕྱི་ནས་རིམ་པ་བཞིན་དུ་སྤོང་བར་འགྱུར་བ་ཡིན་གསུངས། དེ་འཐད་པའི་རྒྱུ་མཚན་བཤད་པ་ནི། 

གང་ཚེ་གང་ཞིག་མེད་དོ་ཞེས། །བརྟག་བྱའི་དངོས་པོ་མི་དམིགས་པ། །དེ་ཚེ་དངོས་མེད་རྟེན་བྲལ་བ། །བློ་ཡི་མདུན་ན་ཇི་ལྟར་གནས། །ཞེས་པ་ནི། དུས་གང་གི་ཚེ་ན་དངོས་པོའི་ཆོས་བདེན་པར་གྲུབ་པ་གང་ཞིག་ཀྱང་མེད་དོ་ཞེས་བརྟག་པར་བྱ་བའི་དངོས་པོ་མི་དམིགས་པ་ཉིད་དུ་གྱུར་པ་སྟེ། “གང་ཞིག་རྐྱེན་ལས་སྐྱེས་པ་དེ་མ་སྐྱེས། །དེ་ལ་སྐྱེ་བའི་རང་བཞིན་ཡོད་མ་ཡིན། །རྐྱེན་ལ་རག་ལས་གང་དེ་སྟོང་པར་བཤད། །གང་གིས་སྟོང་ཉིད་ཤེས་ཏེ་བག་ཡོད་ཡིན། །”ཞེས་པ་ལྟར། དེ་ལྟར་དུ་རྟོགས་པར་གྱུར་པའི་ཚེ་ན་དངོས་པོ་མེད་པ་ཞེས་བྱ་བ་དེ་ཉིད་ཀྱང་རྟེན་དངོས་པོ་དང་བྲལ་བར་གྱུར་པ་ཡིན་པས། དངོས་མེད་ཀྱི་འཛིན་པ་དེ་བློ་ཡི་མདུན་ན་ཇི་ལྟར་ན་གནས་ཏེ་མི་གནས་ཏེ། དངོས་པོ་མ་གྲུབ་ན་དེ་བཀག་པའི་དངོས་མེད་མི་གནས་པའི་ཕྱིར་གསུངས། 

གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་པ་ནི། ཆོས་ཐམས་ཅད་སྤྲོས་པའི་མཐའ་གང་དུ་ཡང་མ་གྲུབ་པར་མངོན་སུམ་དུ་རྟོགས་པ་དུས་གང་གི་ཚེ་ན་དངོས་པོ་ཡོད་པ་དང་དངོས་པོ་མེད་པ་དག་བློ་ཤེས་རབ་ཀྱི་མདུན་ན་མི་གནས་པ་སྟེ། དེས་ན་འཛིན་པའི་རྣམ་པར་རྟོག་པ་ཐམས་ཅད་དང་བྲལ་བར་འགྱུར་ཏེ། དབུ་མ་རྩ་བ་ལས། “གཞན་ལས་ཤེས་མིན་ཞི་བ་ཉིད། །སྤྲོས་པ་རྣམས་ཀྱིས་མ་སྤྲོས་པ། །རྣམ་རྟོག་མེད་དོན་ཐ་དད་མེད། །དེ་ནི་དེ་ཉིད་མཚན་ཉིད་དོ། །”ཞེས་གསུངས་པ་ལྟར། དེ་ལྟ་བུ་མངོན་སུམ་དུ་རྟོགས་པ་དུས་དེའི་ཚེ་ན་དམིགས་པར་བྱ་བའི་རྣམ་པ་ཡོད་པ་དང་མེད་པ་གཉིས་ཀའང་གཞན་གང་ཡང་མེད་པར་གྱུར་པ་ཡིན་པས་ན། དམིགས་པའི་རྣམ་པའམ་མཚན་མ་མེད་པར་རབ་ཏུ་ཞི་བ་སྟེ་རྟོག་པ་ཐམས་ཅད་རྒྱུན་ཆད་པའི་རྣམ་མེད་ཀྱི་ཡེ་ཤེས་རབ་ཏུ་སྐྱེ་བ་སྟེ། དེ་ཡང་ཤེར་ཕྱིན་མངོན་རྟོགས་རྒྱན་ལས། “འདི་ལ་བསལ་བྱ་ཅི་ཡང་མེད། །གཞག་པར་བྱ་བ་ཅུང་ཟད་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །”ཞེས་མགོན་པོ་བྱམས་པས་གསུངས་པ་ལྟ་བུའོ། །

གསུམ་པ་འབྲས་བུ་གཞན་དོན་ལ་རྩོད་པ་སྤང་བ་ནི། འོ་ན་མངོན་པར་རྫོགས་པར་སངས་རྒྱས་པའི་ཚེ་སྣང་བཅས་ཀྱི་རྣམ་པར་རྟོག་པ་མེད་ན་སེམས་ཅན་གཞན་གྱི་དོན་ཇི་ལྟར་མཛད་ཅེ་ན། ཡིད་བཞིན་ནོར་བུ་དཔག་བསམ་ཤིང་། །ཇི་ལྟར་རེ་བ་ཡོངས་སྐོང་བ། །དེ་བཞིན་གདུལ་བྱར་སྨོན་ལམ་གྱི། །དབང་གིས་རྒྱལ་བའི་སྐུར་སྣང་ངོ་། །ཞེས་པ་ནི། མངོན་པར་རྫོགས་པར་སངས་རྒྱས་པའི་གནས་སྐབས་ན་གདུལ་བྱ་གཞན་དོན་ལ་འཇུག་པའི་བློ་རྣམ་པར་རྟོག་པ་མེད་ཀྱང་། ཡིད་བཞིན་གྱི་ནོར་བུ་རིན་པོ་ཆེ་དང་དཔག་བསམ་གྱི་ཤིང་ལྗོན་པ་དེ་རྣམས་ཀྱིས་རྣམ་པར་རྟོག་པ་ཤེས་པ་མེད་ཀྱང་ཡིད་ལ་ཇི་ལྟར་རེ་བའི་དངོས་པོ་དེ་དང་དེ་དག་ཐམས་ཅད་བྱིན་ནས་རེ་བ་ཐམས་ཅད་ཡོངས་སུ་སྐོང་བར་བྱེད་པའི་དཔེ་དེ་བཞིན་དུ། སྔོན་སློབ་པ་ལམ་གྱི་དུས་ནས་རྒྱུ་གདུལ་བྱ་སེམས་ཅན་གྱི་དོན་དུ་བཏབ་པའི་སྨོན་ལམ་ཁྱད་པར་ཅན་གྱི་དབང་གི་སྒོ་ནས་ད་ལྟ་མངོན་པར་རྫོགས་པར་སངས་རྒྱས་ཟིན་པའི་ཚེ་ན་གདུལ་བྱ་ས་བཅུ་པ་ལ་གནས་པའི་བྱང་ཆུབ་སེམས་དཔའ་ལྟ་བུ་འཁོར་དག་པ་རྣམས་ལ་ལོངས་སྤྱོད་རྫོགས་པའི་སྐུ་མཚན་དཔེའི་རང་བཞིན་ཅན་དང༌། གདུལ་བྱ་སོ་སོའི་སྐྱེ་བོ་ཐུན་མོང་བའི་རིགས་ཅན་རྣམས་ལ་མཆོག་གི་སྤྲུལ་པའི་སྐུ་ལྟ་བུར་རྒྱལ་བའི་སྐུར་སྣང་བའི་སྒོ་ནས་གདུལ་བྱ་སེམས་ཅན་གཞན་གྱི་དོན་གང་ལ་གང་འཚམས་མཛད་པ་ཡིན་པས་དེས་ན་སྐུར་སྣང་ངོ༌། །

དཔེར་ན་ནམ་མཁའ་ལྡིང་གི་ནི། །མཆོད་སྡོང་བསྒྲུབས་ནས་འདས་གྱུར་པ། །དེ་འདས་ཡུན་རིང་ལོན་ཡང་དེ། །དུག་ལ་སོགས་པ་ཞི་བྱེད་བཞིན། །ཞེས་པ་ནི། དཔེར་ན། སྔོན་ནམ་མཁའ་ལྡིང་གི་ནི་རིག་སྔགས་སྒྲུབ་པའི་བྲམ་ཟེ་ཤང་ཀུ་ཞེས་བྱ་བ་དེ་ཉིད་ཀྱིས་རིག་སྔགས་ཀྱིས་བཏབ་པའི་རྡོ་བ་ལ་སོགས་པས་མཆོད་སྡོང་གཅིག་བརྩིགས་ནས་དེ་ལ་བསྒྲུབས་པར་བྱ་ཟིན་ནས། བྲམ་ཟེ་ཤང་ཀུ་ཚེ་ལས་འདས་པར་གྱུར་པའི་རྗེས་སུ་ཡང་རིག་སྔགས་གྲུབ་པ་དེ་འདས་ནས་དུས་ཡུན་རིང་པོ་ཞིག་ལོན་ན་ཡང་། ཀླུའི་དུག་དང་གདོན་དང་རིམས་ལ་སོགས་པ་ཐམས་ཅད་མཆོད་སྡོང་དེ་ལ་བསྐོར་བ་དང་ཕྱག་བྱེད་པ་སོགས་བྱེད་པ་ཙམ་གྱིས་ཞི་བར་བྱེད་པ་ཡོད་པ་ལོ་རྒྱུས་ཇི་ལྟ་བ་དེ་བཞིན་དུ། 

བྱང་ཆུབ་སྤྱོད་པའི་རྗེས་མཐུན་པར། །རྒྱལ་བའི་མཆོད་སྡོང་བསྒྲུབས་པ་ཡང་། །བྱང་ཆུབ་སེམས་དཔའ་མྱ་ངན་ལས། །འདས་ཀྱང་དོན་རྣམས་ཐམས་ཅད་མཛད། །ཅེས་པ་ནི། ཐོག་མར་བསམ་པ་བྱང་ཆུབ་མཆོག་ཏུ་ཐུགས་བསྐྱེད་ནས་བྱང་ཆུབ་ཀྱི་སྤྱོད་པ་ཕ་རོལ་ཏུ་ཕྱིན་པ་དྲུག་པོ་དེ་བསྐལ་པ་གྲངས་མེད་པ་དུ་མའི་བར་དུ་རྗེས་སུ་བསྒྲུབས་པར་བྱས་པ་དང་མཐུན་པར་མཐར། རྒྱལ་བའི་མཆོད་སྡོང་མངོན་པར་རྫོགས་པར་སངས་རྒྱས་པའི་སྒོ་ནས་བསྒྲུབས་ཟིན་ན་ཡང་། བྱང་ཆུབ་སེམས་དཔའ་རང་ཉིད་མི་གནས་པའི་མྱ་ངན་ལས་འདས་ཏེ། གཞན་དོན་སྒྲུབ་འདོད་ཀྱི་རྟོག་པ་འགག་ཀྱང་དེས་ཇི་སྲིད་ནམ་མཁའ་གནས་ཀྱི་བར་དུ་སེམས་ཅན་གཞན་གྱི་དོན་རྣམས་ཐམས་ཅད་མཛད་པ་ཡིན་གསུངས། 

སེམས་མེད་པ་ལ་མཆོད་བྱས་པས། །ཇི་ལྟར་འབྲས་བུ་ལྡན་པར་འགྱུར། །གང་ཕྱིར་བཞུགས་པའམ་མྱ་ངན་འདས། །མཚུངས་པ་ཉིད་དུ་བཤད་ཕྱིར་རོ། །ཞེས་པ་ནི། འོ་ན་རྫོགས་པའི་སངས་རྒྱས་མངོན་པར་རྫོགས་པར་སངས་རྒྱས་ཟིན་པའི་གནས་སྐབས་ན་སེམས་དང་སེམས་བྱུང་ལྟ་བུ་རྣམ་པར་རྟོག་པ་གང་ཡང་མེད་པར་གྱུར་པ་དེ་ལ་མཆོད་པ་འབུལ་བར་བྱས་པས་མཆོད་པ་ཕུལ་བའི་བསོད་ནམས་དེ་ཇི་ལྟར་འབྲས་བུ་འབྱུང་བ་དང་ལྡན་པར་འགྱུར་ཏེ་དེའང་མི་འཐད་པར་འགྱུར་རོ་ཞེས་སེམས་ན། དེ་ཡང་མདོ་ལས། “གང་ཕྱིར་སངས་རྒྱས་བཞུགས་པའམ། །ཡོངས་སུ་མྱ་ངན་ལས་འདས་པ། །སྐུ་གདུང་རིང་བསྲེལ་མཆོད་བྱས་ན། །སེམས་ཀྱང་མཉམ་ལ་འབྲས་བུ་མཉམ། །ཞེས་གང་གི་ཕྱིར་སངས་རྒྱས་སྐུ་དངོས་སུ་བཞུགས་པའམ་སྐུ་མྱ་ངན་ལས་འདས་ཟིན་པའི་རིང་སྲེལ་ལ་དད་པའི་སྒོ་ནས་མཆོད་པ་བྱས་པའི་བསོད་ནམས་གཉིས་པོ་དེ་མཚུངས་པར་བཤད་པ་ཡིན་པའི་ཕྱིར་རོ། །

ཀུན་རྫོབ་བམ་ནི་དེ་ཉིད་དུའང་། །རུང་སྟེ་དེ་འབྲས་ལུང་ལས་ཡིན། །དཔེར་ན་བདེན་པའི་སངས་རྒྱས་ལ། །ཇི་ལྟར་འབྲས་བུ་བཅས་པ་བཞིན། །ཞེས་པ་ནི། དེ་ཡང་ཁོ་བོ་དབུ་མ་པས་སངས་རྒྱས་ལ་མཆོད་པའི་བསོད་ནམས་དེ་ཀུན་རྫོབ་བམ་ནི་ཀུན་རྫོབ་ཐ་སྙད་ཙམ་ཁས་ལེན་པར་བྱེད་པ་དང་། ཁྱོད་དངོས་པོར་སྨྲ་བ་རྣམས་ཀྱིས་དེ་ལྟ་བུའི་བསོད་ནམས་དེ་ཉིད་དེ་ཁོ་ན་ཉིད་དེ་དོན་དམ་བདེན་པར་འདོད་པའང་རུང་སྟེ། དོན་དུ་དེ་འབྲས་ཏེ་སངས་རྒྱས་བཞུགས་པ་དང་སྐུ་མྱ་ངན་ལས་འདས་པའི་རིང་བསྲེལ་ལ་མཆོད་པ་གཉིས་ཀ་མཉམ་པ་ཡིན་པ་དེ་ལུང་ལས་གྲུབ་པ་ཡིན། དཔེར་ན། བདེན་པའི་སངས་རྒྱས་ལ་ཇི་ལྟར་བདེན་པའི་མཆོད་པ་ཕུལ་བས་བདེན་པའི་འབྲས་བུ་འབྱུང་བ་དང་བཅས་པ་ཁྱོད་ཀྱིས་འདོད་པ་དེ་བཞིན་ནོ།

ཐེག་ཆེན་མཆོག་ཏུ་སྒྲུབ་པ། གསུམ་པ་ཐེག་ཆེན་མཆོག་ཏུ་སྒྲུབ་པ་ལ་རྣམ་པ་གཉིས་ཏེ། ལུང་ཐེག་ཆེན་བཀའ་ཡིན་པར་སྒྲུབ་པ་དང་། ལམ་སྟོང་ཉིད་གཉེན་པོ་ཡིན་པར་སྒྲུབ་པའོ། །དང་པོ་ནི། བདེན་པ་མཐོང་བས་གྲོལ་འགྱུར་གྱི། །སྟོང་ཉིད་མཐོང་བས་ཅི་ཞིག་བྱ། །གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས། །ཞེས་པ་ནི། འདིར་ཉན་ཐོས་ཀྱི་སྡེ་པ་རྣམས་ཀྱིས་རྩོད་པ་སྟེ། དེ་ཡང་ཉན་ཐོས་ལ་སྤྱིར་སྤྲུལ་པའི་ཉན་ཐོས་དང༌། བྱང་ཆུབ་ཆེན་པོར་འགྱུར་བའི་ཉན་ཐོས་གཅིག་དང་། ཞི་བ་བགྲོད་པ་གཅིག་པུ་བའི་ཉན་ཐོས་དང་། མངོན་པའི་ང་རྒྱལ་ཅན་གྱི་རིགས་བཅས་རྣམ་པ་བཞི་ཡོད་པར་གསུངས་པ་ལས་འདིར་ཉན་ཐོས་མངོན་པའི་ང་རྒྱལ་ཅན་སེན་དྷ་པ་ཞེས་བྱ་བ་དེ་དག་ན་རེ། བདེན་པ་མཐོང་བས་ཞེས་པ་སྡུག་བསྔལ་གྱི་བདེན་པ་དང་། ཀུན་འབྱུང་གི་བདེན་པ་དང༌། འགོག་པའི་བདེན་པ་དང་། ལམ་གྱི་བདེན་པ་བཅས་རྣམ་པ་བཞི་སྟེ། མི་རྟག སྡུག་བསྔལ། སྟོང་། བདག་མེད་དེ་སྡུག་བསྔལ་བདེན་པའི་རྣམ་པ་བཞི། རྒྱུ། ཀུན་འབྱུང༌། རབ་སྐྱེ། རྐྱེན་ཞེས་པ་དེ་ཀུན་འབྱུང་བདེན་པའི་རྣམ་པ་བཞི། འགོག་པ། ཞི་བ། གྱ་ནོམ། ངེས་པར་འབྱུང་བ་ཞེས་པ་དེ་འགོག་པའི་བདེན་པའི་རྣམ་པ་བཞི། ལམ། རིགས་པ། སྒྲུབ་པ། ངེས་འབྱིན་ཞེས་བྱ་བ་ལམ་གྱི་བདེན་པའི་རྣམ་པ་བཞི་དང་བཅས་ཏེ་ཆོས་ཅན་བདེན་པ་བཞིའི་རྣམ་པའམ་མཚན་ཉིད་བཅུ་དྲུག་པོ་དེ་དག་མངོན་སུམ་དུ་མཐོང་ན། ལྷག་བཅས་མྱང་འདས་དང་། ལྷག་མེད་མྱང་འདས་རིམ་པ་བཞིན་དུ་ཐོབ་སྟེ་ཁམས་གསུམ་འཁོར་བའི་སྡུག་བསྔལ་ལས་གྲོལ་བའི་ལམ་དུ་གྱུར་པ་ཡིན་གྱི། དབུ་མ་པས་འདོད་པ་ལྟར་དུ་ཆོས་ཐམས་ཅད་སྟོང་པ་ཉིད་ཅེས་བྱ་བ་དེ་ཉིད་མཐོང་བ་དེ་ནི་ལམ་མ་ཡིན་པས་ཅི་ཞིག་བྱ་ཞེས་ཟེར་ན། དེ་ལ་བཤད་དེ། རྒྱུ་མཚན་གང་གི་ཕྱིར་ན་ཤེར་ཕྱིན་གྱི་མདོའི་ལུང་ལས། དེ་ཡང་ཆོས་ཐམས་ཅད་སྟོང་པ་ཉིད་དུ་རྟོགས་པའི་ལམ་འདི་ཉིད་ནི་མེད་པར་བྱང་ཆུབ་གསུམ་པོ་གང་ཡང་མེད་པ་ཉིད་དུ་གསུངས་ཏེ། དངོས་པོའི་འདུ་ཤེས་ཅན་ལ་ནི་ཡང་དག་པའི་བཟོད་པ་ཉིད་ཀྱང་མེད་ན་བླ་ན་མེད་པའི་བྱང་ཆུབ་ནི་ལྟ་སྨོས་ཀྱང་ཅི་དགོས་ཞེས་གསུངས་པ་དང༌། “ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །རང་སངས་རྒྱས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཕ་རོལ་ཏུ་ཕྱིན་པ་ལ་བསླབ་པར་བྱའོ། །”  ཞེས་གསུངས་པའི་ཕྱིར་གསུངས། 

གལ་ཏེ་ཐེག་ཆེན་མ་གྲུབ་ན། །ཁྱོད་ཀྱི་ལུང་ནི་ཇི་ལྟར་གྲུབ། །གང་ཕྱིར་གཉིས་ཀ་ལ་འདི་གྲུབ། །དང་པོ་ཁྱོད་ལ་འདི་མ་གྲུབ། །ཅེས་པ་ནི། དེ་ལ་ཁོ་ན་རེ། གལ་ཏེ་ཐེག་པ་ཆེན་པོ་ཞེས་བྱ་བ་དེ་ནི་སངས་རྒྱས་སྐུ་མྱ་ངན་ལས་འདས་ཟིན་པའི་རྗེས་ཀྱི་དུས་ཚོད་རིང་པོ་ཞིག་གི་མཐའ་ལ་བྱུང་པ་ཡིན་གྱི། སངས་རྒྱས་ཀྱིས་དངོས་སུ་གསུངས་པའི་བཀའ་དེ་ཡིན་པ་ཁོ་བོ་ཅག་ལ་མ་གྲུབ་བོ། །དེའི་ཕྱིར་ན། དེ་ལས་བསྟན་པའི་ལུང་དེ་ཡང་ཁས་མི་ལེན་ཞེས་ཟེར་ན། འོ་ན་ཁྱོད་ཉན་ཐོས་པ་རྣམས་ཀྱིས་ཁས་བླངས་པའི་ལུང་དེ་ཡང་འདུལ་བ་ལུང་གཞི་དང༌། ལུང་རྣམ་འབྱེད་དང༌། ལུང་ཞུ་བ་དང་། ལུང་ཕྲན་ཚེགས་ཞེས་བྱ་བ་དང༌། མངོན་པ་སྡེ་བདུན་ཞེས་བྱ་བ་དེ་རྣམས་ཐམས་ཅད་འོ་ན་སངས་རྒྱས་ཀྱི་བཀའ་ཡིན་པ་ཇི་ལྟར་གྲུབ་པ་ཡིན་ཞེས་འདྲིའོ། །དེ་ལ་འདི་ལྟར་བཤད་དེ། རྒྱུ་མཚན་གང་གི་ཕྱིར་ན་སྔ་རྒོལ་ཁོ་ཉན་ཐོས་པ་དང་། ཕྱི་རྒོལ་ཁྱོད་དབུ་མ་པ་གཉིས་ཀའི་ངོ་ལ། ཁོ་བོས་ཁས་བླངས་པའི་ལུང་འདི་དག་ནི་སངས་རྒྱས་ཀྱི་བཀའ་ཡིན་པ་ཉིད་དུ་གྲུབ་པ་ཡིན་པས་དེ་དང་མི་མཚུངས་ཞེས་ཟེར་ན། འོ་ན་ཁྱོད་ལ་བཀའ་ཡིན་པ་ཇི་ལྟར་གྲུབ་སྟེ། དང་པོར་ཁྱོད་མའི་མངལ་ནས་སྐྱེས་པ་ཙམ་ནས་ནི་ཁྱོད་ལ་ཁྱོད་ཀྱིས་ཁས་བླངས་པའི་ལུང་འདི་དག་སངས་རྒྱས་ཀྱི་བཀའ་ཡིན་པ་ནི་མ་གྲུབ་ལ། 

རྐྱེན་གང་གིས་ནི་དེར་ཡིད་ཆེས། །དེ་ནི་ཐེག་ཆེན་ལ་ཡང་མཚུངས། །གཞན་གཉིས་འདོད་པས་བདེན་ན་ནི། །རིག་བྱེད་སོགས་ཀྱང་བདེན་པར་འགྱུར། །ཞེས་པ་ནི། རྐྱེན་གཞན་དེ་ལ་འཐད་པའི་རིགས་པ་གང་གིས་ནི་དེར་སངས་རྒྱས་ཀྱི་བཀའ་ཡིན་པ་ཡིད་ཆེས་པའི་རྒྱུ་མཚན་དེ། དེ་ཡང་སྤྱིར་བཀའ་ཡི་བསྡུ་བ་པོ་རྣམས་ཀྱིས་བསྡུས་ནས། བསྟན་པའི་གཏད་རབས་དེ་རྣམས་ཐམས་ཅད་རིམ་པར་བརྒྱུད་དེ་བྱུང་པའི་རྒྱུ་མཚན་དང༌། ཡང་མདོ་སྡེ་ལ་འཇུག་པ་དང༌། འདུལ་བ་ལ་སྣང་ཞིང་། ཆོས་མངོན་པའི་ཆོས་ཉིད་དང་ཡང་མི་འགལ་བ་དེ་སངས་རྒྱས་ཀྱི་བཀའ་ཡིན་ཞེས་བྱ་བ་ལྟ་བུའི་རྒྱུ་མཚན་དེ་འདྲ་ཡོད་ན། དེ་ལྟ་བུའི་རྒྱུ་མཚན་དེ་ནི་ཐེག་པ་ཆེན་པོ་ལ་ཡང་ཡོད་དེ། སྟོན་པ་སངས་རྒྱས་ཀྱི་ཞལ་ནས་དངོས་སུ་གསུངས་ཤིང་། རྗེ་བཙུན་འཇམ་དབྱངས་དང་བྱམས་པ་ལ་སོགས་པས་བསྡུས་པ་དང༌། དེ་བཞིན་དུ་མཁས་པ་རྣམས་རིམ་པར་བརྒྱུད་དེ་བཀའ་ཡི་དགོངས་པ་འགྲེལ་བ་སོགས་བྱུང་པས་ན་ཐེག་པ་ཆེན་པོ་ལ་ཡང་རྒྱུ་མཚན་དེ་དག་ནི་མཚུངས་སོ། །གལ་ཏེ་ཁོ་ན་རེ། དེ་ཙམ་མ་ཡིན་ཏེ། གང་ཟག་གཞན་གང་ཡང་རུང་བ་རྣམ་པ་གཉིས་ཐུན་མོང་དུ་འདོད་པ་མཐུན་པ་ལྟ་བུའམ། གྲུབ་པའི་མཐའ་ལྟ་བུ་རྣམ་པ་གཉིས་ཐུན་མོང་དུ་འདོད་པ་མཐུན་པའི་ཆོས་སམ་ལུང་དེ་ནི་སངས་རྒྱས་ཀྱི་བཀའ་ཉིད་དུ་བདེན་གྱི། དེ་ལས་གཞན་པ་ནི་མ་ཡིན་ནོ་སྙམ་དུ་སེམས་ན་ནི། འོ་ན་དེ་ཙམ་ཡིན་ན་ཕྱི་རོལ་མུ་སྟེགས་པའི་རིགས་བྱེད་ལ་རྣམ་པ་བཞི་སྟེ། མཆོད་སྦྱིན་དང་། སྲིད་སྲུང་དང༌། ངེས་བརྗོད་དང༌། སྙན་ཚིག་ཅེས་བྱ་བ་སོགས་ཀྱང་མུ་སྟེགས་པ་རང་གི་གྲུབ་མཐའ་གཉིས་དང་གསུམ་ལ་སོགས་པའི་ཐུན་མོང་གི་སྒོ་ནས་ཁས་ལེན་ཞིང་འདོད་པ་མཐུན་པ་དེ་འདྲ་ཡང་ཡོད་པས་དེ་རྣམས་ཀྱང་བདེན་པའི་དོན་ཅན་དུ་འགྱུར་བར་ཐལ་ལོ་གསུངས། 

ཐེག་ཆེན་རྩོད་བཅས་ཕྱིར་ཞེ་ན། །ལུང་ལ་མུ་སྟེགས་པ་རྣམས་དང༌། །ལུང་གཞན་ལ་ཡང་རང་གཞན་དག །རྩོད་བཅས་ཡིན་ཕྱིར་དོར་བྱར་འགྱུར། །ཞེས་པ་ནི། ཁོ་ན་རེ། དེ་མི་འདྲ་སྟེ། ཐེག་པ་ཆེན་པོ་ནི་སངས་རྒྱས་ཀྱི་བཀའ་ཡིན་པ་དང་མ་ཡིན་པར་འུ་ཅག་རྩོད་པ་དང་བཅས་པ་ཡིན་པའི་ཕྱིར་ན་དོར་བར་བྱ་དགོས་པ་ཡིན་ཞེས་ཟེར་ན། འོ་ན་ཁྱོད་ཀྱིས་ཁས་བླངས་པའི་ལུང་ལ་ཡང་ཁྱོད་དང་མུ་སྟེགས་པ་ཕན་ཚུན་བར་ལ་རྩོད་པ་ཡོད་པ་དང་། ཡང་ཉན་ཐོས་ཀྱི་ལུང་གཞན་ལ་ཡང་སྟེ་ཉན་ཐོས་མང་བཀུར་སྡེ་པ་དང༌། གནས་བརྟན་སྡེ་པ་དང་། ཕལ་ཆེན་སྡེ་པ་དང༌། ཡོད་པར་སྨྲ་བའི་སྡེ་པ་བཅས་རྩ་བའི་སྡེ་བཞི། དེ་ལས་གྱེས་པ་བཅོ་བརྒྱད་ཡོད་པ་དེ་རྣམས་འདུལ་བ་ལ་སོ་སོར་རྩ་བའི་ལུང་སོ་སོར་ཐར་པ་དང༌། བཤད་པའི་ལུང་སྡེ་བཞི་རྣམས་མི་མཐུན་པར་ཡོད་པས་དེ་དག་གི་བར་ལ་རང་དང་གཞན་གྱི་སྡེ་པ་དང་གྱེས་པ་དག་ཡང་དག་པར་བཀའ་ཡིན་པ་དང་མ་ཡིན་པའི་བར་གྱི་རྩོད་པ་དང་བཅས་པ་ཡིན་པའི་ཕྱིར་ན། དེ་དག་ཀྱང་དོར་བྱར་འགྱུར་བར་ཐལ་ལོ། །

བསྟན་རྩ་དགེ་སློང་ཉིད་ཡིན་ན། །དགེ་སློང་ཉིད་ཀྱང་དཀའ་བར་གནས། །སེམས་ནི་དམིགས་དང་བཅས་རྣམས་ཀྱི། །མྱ་ངན་འདས་པའང་དཀའ་བར་གནས། །ཞེས་པ་ནི། དེ་ལྟར་ན་ཤིན་ཏུ་གཅེས་པའི་སངས་རྒྱས་ཀྱི་བསྟན་པའི་རྩ་བ་གང་ཡིན་པ་དེ་ནི་དགེ་སློང་ཉིད་ཡིན་ན་ཞེས་པ་དེ། སྤྱིར་དགེ་སློང་ལ་མིང་ཙམ་གྱི་དགེ་སློང་དང༌། སློང་བའི་ངང་ཚུལ་ཅན་གྱི་དགེ་སློང་དང༌། ཁས་འཆེ་བའི་དགེ་སློང་དང་། བསྙེན་པར་རྫོགས་པའི་དགེ་སློང་དང་། ཉོན་མོངས་པ་སྤངས་པའི་དགེ་སློང་སྟེ་རྣམ་པ་ལྔ་ཙམ་གྱི་ནང་ནས་འདིར་བསྙེན་པར་རྫོགས་པའི་དགེ་སློང་དང་ཉོན་མོངས་པ་སྤངས་པའི་དོན་དམ་པའི་དགེ་སློང་གཉིས་པོ་དེ་བསྟན་པའི་རྩ་བ་ཉིད་ཡིན་ན། དེ་ལྟ་བུའི་དགེ་སློང་ཉིད་ཀྱང་གྲུབ་པ་ཤིན་ཏུ་དཀའ་བར་གནས་ཏེ། རྒྱུ་མཚན་ནི་དགེ་སློང་གི་བསླབ་བྱ་བསྟན་པའི་འདུལ་བ་ལུང་སྡེ་བཞི་སོགས་ལ་ཡང་དག་ཡིན་མིན་གྱི་སྒོ་ནས་རྩོད་པ་དང་བཅས་པ་ལ། རྩོད་བཅས་ཡིན་ན་དོར་བྱ་ཡིན་པ་ཁས་བླངས་པས་སོ། །དེར་མ་ཟད་སྟོང་པ་ཉིད་ཀྱི་ཆོས་ཟབ་མོ་དེ་རྟོགས་པར་མི་འདོད་པས་ན་སེམས་ནི་ཆོས་ཀྱི་བདག་འཛིན་གྱི་དམིགས་པ་དང་བཅས་པའི་དགྲ་བཅོམ་པ་དེ་རྣམས་ཐམས་ཅད་ཀྱིས་མཐར་ཐུག་གི་མྱ་ངན་ལས་འདས་པ་མཚན་ཉིད་པ་དེ་ཡང་ཤིན་ཏུ་ཐོབ་པར་དཀའ་བར་གནས་པ་སྟེ་མི་ཐོབ་པ་ཡིན། མདོར་ན་མ་རིག་པའི་བག་ཆགས་མ་སྤངས་པས་མ་རིག་བག་ཆགས་ཀྱི་ས་ལ་བརྟེན་ནས་ཟག་མེད་ཀྱི་ལས་བསགས། དེས་ཡིད་ཀྱི་རང་བཞིན་ཅན་གྱི་ལུས་ལེན་དགོས་པ་དང༌། དེ་ལ་བསམ་གྱིས་མི་ཁྱབ་པའི་འཆི་འཕོ་དང་བཅས་པ་ལས་མ་གྲོལ་བ་ཡིན་པས་སོ། །

ཉོན་མོངས་སྤངས་པས་གྲོལ་ན་དེའི། །དེ་མ་ཐག་ཏུ་དེར་འགྱུར་རོ། །ཉོན་མོངས་མེད་ཀྱང་དེ་དག་ལ། །ལས་ཀྱི་ནུས་པ་མཐོང་བ་ཡིན། །ཞེས་པ་ནི། དེ་ལ་ཁོ་ན་རེ། དགྲ་བཅོམ་པ་དེ་དག་གིས་འཁོར་བར་སྐྱེ་བའི་རྒྱུ་ཉོན་མོངས་པ་སྤངས་ཟིན་པ་ཡིན་པས་ན་འབྲས་བུ་སྡུག་བསྔལ་གྱི་ཕུང་པོ་ལས་རྣམ་པར་གྲོལ་བ་ཡིན་པར་འདོད་དོ་ཞེ་ན། འོ་ན་ཉོན་མོངས་པ་སྤངས་ཟིན་པ་དེའི་རྗེས་ཐོབ་དེ་མ་ཐག་ཏུ་དགྲ་བཅོམ་པ་དེ་དག་སྡུག་བསྔལ་གྱི་ཕུང་པོ་ལས་གྲོལ་བ་དེ་ཉིད་ཐར་པར་འགྱུར་རོ། ཁོ་ན་རེ། དེ་འདོད་དོ་ཞེས་ཟེར་ན། འདོད་མི་རིགས་ཏེ། དེ་ཡང་འཁོར་བ་ལ་སྐྱེ་བ་ལེན་པའི་རྒྱུ་ཉོན་མོངས་པ་དེ་དག་སྤངས་ཏེ་མེད་ཀྱང་། ལྷག་བཅས་ཀྱི་རྟེན་ལ་དགྲ་བཅོམ་པ་དེ་དག་ལ་ལས་ཀྱི་ནུས་པ་མཐོང་བ་སྟེ། དཔེར་ན། དགྲ་བཅོམ་པ་མོའུ་འགལ་གྱི་བུ་དང་། རྒུར་ཆུང་དང༌། འཆར་ཀ་ལྟ་བུ་དེ་དག་ལ་སྐྱེ་བ་སྔོན་མའི་ལས་ཀྱི་ནུས་པ་སྡུག་བདེན་གྱི་ཕུང་པོ་དེའི་ཐོག་ཏུ་སྡུག་བསྔལ་ཉམས་སུ་མྱོང་བ་མཐོང་བ་ཡིན་པའི་ཕྱིར་ནའོ། །

རེ་ཞིག་ཉེར་ལེན་སྲེད་པ་ནི། །མེད་ཅེས་ངེས་པ་ཉིད་ཅེ་ན། །སྲེད་འདི་ཉོན་མོངས་ཅན་མིན་ཡང་། །ཀུན་རྨོངས་བཞིན་དུ་ཅི་སྟེ་མེད། །ཅེས་པ་ནི། དེ་ལ་ཁོ་ན་རེ། ད་ལྟའི་དགྲ་བཅོམ་པ་ལྷག་བཅས་ཀྱི་རྟེན་ལ་སྡུག་བསྔལ་ཡོད་ཀྱང་རེ་ཞིག་སྐྱེ་བ་ཕྱི་མའི་སྡུག་བསྔལ་ཉེ་བར་ལེན་པའི་སྲེད་པ་གང་ཡིན་པ་དེ་ནི་མེད་པ་ཡིན་པས་ན་ཚེ་ཕྱི་མའི་སྡུག་བསྔལ་གྱི་ཕུང་པོར་འགྲུབ་པ་མེད་དེ། མར་མེ་འཆི་བ་ལྟར་དུ་ཡང་སྲིད་རྒྱུན་ཆད་པ་ཉིད་དུ་མེད་ཅེས་ཁོ་བོ་ཅག་གིས་ངེས་པ་ཉིད་དུ་འདོད་པ་ཡིན་ཞེས་ཟེར་ན། སྲེད་པ་ཞེས་པ་འདི་དགྲ་བཅོམ་པ་རྣམས་ལ་ཅིའི་ཕྱིར་མེད་ཅེས་འདྲི། དེ་མེད་དེ། ཉོན་མོངས་པ་སྤངས་ཟིན་པས་སོ་ཞེས་ཟེར་ན། སྲེད་པ་འདི་ཉིད་ཉོན་མོངས་པ་ཅན་གྱི་སྲེད་པ་མིན་ན་ཡང་། མདོར་ན་ཉོན་མོངས་པ་མེད་པའི་སྲེད་པ་སྟེ་ཆོས་ཀྱི་བདག་འཛིན་མ་སྤངས་པས་ན་ཆོས་ཙམ་ལ་མངོན་པར་ཞེན་ཅིང་ཚེ་ཕྱི་མ་ཕན་ཆད་ལ་ཡིད་ཀྱི་རང་བཞིན་ཅན་གྱི་ལུས་སྒྲུབ་པར་བྱེད་པའི་རྐྱེན་དུ་གྱུར་པའི་དེ་ལྟ་བུའི་སྲེད་པ་དེ་ཉིད། ཀུན་རྨོངས་བཞིན་དུ་ཞེས་པ་དགྲ་བཅོམ་པ་ལ་ཡུལ་གྱིས་བསྐལ་པ་དང༌། དུས་ཀྱིས་བསྐལ་པ་དང༌། རྒྱུ་ཡིས་བསྐལ་པ་དང༌། ཆོས་ཀྱིས་བསྐལ་པ་བཞི་ལ་མི་ཤེས་པའི་ཀུན་ཏུ་རྨོངས་པ་ཡོད་པ་དེ་བཞིན་དུ། སྲེད་པ་ཉོན་མོངས་མ་ཡིན་པ་དེའང་ཅི་སྟེ་ན་མེད་དེ་དེ་ཡོད་དོ། །

ཚོར་བའི་རྐྱེན་གྱིས་སྲེད་པ་ཡིན། །ཚོར་བ་དེ་དག་ལ་ཡང་ཡོད། །དམིགས་པ་དང་ནི་བཅས་པའི་སེམས། །འགའ་ཞིག་ལ་ནི་གནས་པར་འགྱུར། །ཞེས་པ་ནི། རྒྱུ་ཚོར་བའི་རྐྱེན་གྱིས་འབྲས་བུ་སྲེད་པ་དེ་ཉིད་འབྱུང་བ་ཡིན་ན་བདེ་སྡུག་བཏང་སྙོམས་ཀྱི་ཚོར་བ་ནི་སེམས་ཀྱི་ཀུན་འགྲོ་ཡིན་པས་དགྲ་བཅོམ་པ་དེ་དག་ལ་ཡང་ཡོད་པས་དེ་ལ་བརྟེན་ནས་སྲེད་པ་སྐྱེ་བ་ཡིན་པས་སོ། །དེར་མ་ཟད་དམིགས་མེད་ཀྱི་ཡེ་ཤེས་མངོན་དུ་མ་གྱུར་ཅིང་ཆོས་ཙམ་ལ་དམིགས་པ་དང་ནི་བཅས་པའི་སེམས་དེ་ཉིད་འཁོར་འདས་ལ་ཐ་དད་དུ་ཞེན་པ་ལྟ་བུས་དམིགས་པ་འགའ་ཞིག་ལ་ནི་ཞེན་ཅིང་གནས་པར་འགྱུར་ལ། 

སྟོང་ཉིད་དང་ནི་བྲལ་བའི་སེམས། །འགགས་པ་སླར་ཡང་སྐྱེ་འགྱུར་ཏེ། །འདུ་ཤེས་མེད་པའི་སྙོམས་འཇུག་བཞིན། །དེས་ན་སྟོང་ཉིད་བསྒོམ་པར་བྱ། །ཞེས་པ་ནི། ཆོས་ཐམས་ཅད་ཡོད་མེད་རྟག་ཆད་ཐམས་ཅད་དང་བྲལ་བའི་སྟོང་པ་ཉིད་ཆེན་པོ་རྟོགས་པ་དང་ནི་བྲལ་བར་གྱུར་པའི་དངོས་པོ་ལ་མངོན་པར་ཞེན་པ་ཅན་གྱི་དགྲ་བཅོམ་པའི་སེམས་ལ་ཉོན་མོངས་པས་འཁོར་བར་སྐྱེ་བ་ལེན་པར་བྱེད་པ་སྟེ་ལན་གཅིག་འགགས་པར་གྱུར་ཀྱང་། སླར་ཡང་མ་རིག་བག་ཆགས་ཀྱི་ས་ལས་ཡིད་ཀྱི་རང་བཞིན་ཅན་གྱི་ལུས་ཀྱི་སྒོ་ནས་སྐྱེ་བ་ལེན་པར་འགྱུར་བ་ཡོད་པ་སྟེ། དཔེར་ན། འདུ་ཤེས་མེད་པའི་སྙོམས་འཇུག་གི་སྐབས་སུ་ཚོགས་དྲུག་གི་ཤེས་པ་འགགས་པར་གྱུར་ཀྱང་ས་བོན་དང་མ་བྲལ་བས་སླར་སྐྱེ་བར་འགྱུར་བ་དེ་བཞིན་དུ་འགྱུར་བ་ཡིན་པས། དེས་ན་ཆོས་ཐམས་ཅད་ཡོད་མེད་རྟག་ཆད་ཀྱི་མཐའ་ཐམས་ཅད་དང་བྲལ་བའི་སྟོང་པ་ཉིད་ཆེན་པོ་དེ་ཉིད་ཡང་ནས་ཡང་དུ་བསྒོམ་པར་བྱ་དགོས་ཀྱི། དེ་ལས་གཞན་དུ་ན་མྱ་ངན་ལས་འདས་པ་མཚན་ཉིད་པ་ཐོབ་པ་མ་ཡིན་ཏེ། མདོ་པད་དཀར་ལས། “འདི་ལྟར་མྱ་ངན་འདས་པ་གང་བརྗོད་པ། །འཁོར་བའི་སྡུག་བསྔལ་དག་ལས་ཁྱོད་ཐར་ཡང་། །ཁྱེད་ནི་ད་དུང་མྱ་ངན་ཡོངས་མ་འདས། །སངས་རྒྱས་ཐེག་པའི་མཆོག་དེ་བསྩལ་བར་བགྱི། །”ཞེས་གསུངས་པ་དང༌། མགོན་པོ་བྱམས་པས། “དེས་ན་སངས་རྒྱས་མ་ཐོབ་པར། །མྱ་ངན་འདས་པ་མི་ཐོབ་སྟེ། །འོད་དང་འོད་ཟེར་སྤངས་ནས་ནི། །ཉི་མ་ལྟ་བར་མི་ནུས་བཞིན། །”ཞེས་གསུངས་པ་དང༌། ཀླུ་སྒྲུབ་ཀྱིས། “ཉན་ཐོས་དེ་དག་ཇི་སྲིད་དུ། །སངས་རྒྱས་རྣམས་ཀྱིས་མ་བསྐུལ་བར། །དེ་སྲིད་ཡེ་ཤེས་ལུས་གཅིག་གི །ཏིང་འཛིན་མྱོས་པས་བརྒྱལ་ཏེ་གནས། །”ཞེས་གསུངས་པས་སོ། །

ངག་གང་མདོ་སྡེ་ལ་འཇུག་སྟེ། །གལ་ཏེ་སངས་རྒྱས་གསུང་འདོད་ན། །ཐེག་ཆེན་ཕལ་ཆེར་ཁྱེད་ཅག་གི །མདོ་དང་མཚུངས་འདོད་མིན་ནམ་ཅི། །ཞེས་པ་ནི།  དེ་ཡང་ཉན་ཐོས་རྣམས་ཀྱིས་སྤྱིར་གསུང་རབ་ཀྱི་ངག་གང་ཞིག་མདོ་སྡེ་ལ་འཇུག །འདུལ་བ་ལ་ཡང་སྣང༌། ཆོས་ཉིད་དང་ཡང་མི་འགལ་བ་དེ་གལ་ཏེ་རྫོགས་པའི་སངས་རྒྱས་ཀྱི་གསུང་ཡིན་པར་འདོད་ན། འོ་ན་ཐེག་པ་ཆེན་པོའི་མདོ་སྡེས་ལས་འབྲས་བསྟན་པ་ལ་སོགས་པ་དང་། ཐེག་པ་ཆེན་པོ་རང་གིས་འདུལ་བ་ལ་སྣང་ཞིང་། མདོ་སྡེ་ལ་འཇུག་པ། ཆོས་ཉིད་དང་མི་འགལ་བ་དེ་དག་ཕལ་ཆེར་ཁྱེད་ཅག་གི་ཉན་ཐོས་ཀྱི་མདོ་དང་མཚུངས་པར་འདོད་པ་མིན་ནམ་ཅི་སྟེ་ཡིན་པའི་ཕྱིར་གསུངས། དེ་ལ་ཁོ་ན་རེ། ཆོས་ཐམས་ཅད་སྟོང་པ་ཉིད་དུ་སྟོན་པ་དེ་ཁོ་བོ་ཅག་གི་མདོ་དང་མི་མཐུན་ནོ་ཞེས་ཟེར་ན། 

གལ་ཏེ་མ་གཏོགས་གཅིག་གིས་ནི། །ཐམས་ཅད་སྐྱོན་དང་བཅས་འགྱུར་ན། །མདོ་མཚུངས་གཅིག་གིས་ཐམས་ཅད་ནི། །རྒྱལ་བས་གསུངས་པ་ཅིས་མ་ཡིན། །ཞེས་པ་ནི། གལ་ཏེ་ཆོས་ཐམས་ཅད་སྟོང་པ་ཉིད་དུ་བསྟན་པ་ཉན་ཐོས་ཀྱི་ཐེག་པའི་སྡེ་སྣོད་ཀྱི་བརྗོད་བྱའི་ཕྱོགས་སུ་མ་གཏོགས་པ་ལྟ་བུ་གཅིག་གིས་ནི་ཐེག་པ་ཆེན་པོའི་སྡེ་སྣོད་ཐམས་ཅད་སྐྱོན་དང་བཅས་པར་འགྱུར་ན། འོ་ན་ཁྱོད་ཉན་ཐོས་རྣམས་ཀྱི་མདོ་དང་མཚུངས་པའི་བསླབ་པ་གསུམ་བརྗོད་བྱར་བསྟན་པ་ལྟ་བུ་གཅིག་གིས་ཐེག་པ་ཆེན་པོའི་སྡེ་སྣོད་ཐམས་ཅད་ནི་རྒྱལ་བ་སངས་རྒྱས་ཀྱིས་གསུངས་པ་ཅིའི་ཕྱིར་ན་མ་ཡིན་ཏེ་གསུངས་པར་གྲུབ་པ་ཡིན་གསུངས། 

ངག་གང་འོད་སྲུང་ཆེན་པོ་ལ། །སོགས་པས་གཏིང་དཔོགས་མ་གྱུར་པ། །དེ་ནི་ཁྱོད་ཀྱིས་མ་རྟོགས་པས། །གཟུང་བྱ་མིན་པར་སུ་ཞིག་བྱེད། །ཅེས་པ་ནི། དེའང་ཁོ་ན་རེ། འོད་སྲུང་ཆེན་པོ་ལ་སོགས་པ་དགྲ་བཅོམ་པ་ཁ་ཅིག་གིས་ཐེག་པ་ཆེན་པོའི་ཤེར་ཕྱིན་གྱི་མདོ་རྒྱས་པ་ལ་སོ་གས་པ་དེ་དག་མ་རྟོགས་པ་ཡིན་པའི་ཕྱིར་ཞེས་ཟེར་ན། དེ་ཡང་ཐེག་པ་ཆེན་པོའི་གསུང་རབ་ཀྱི་ངག་གང་ཞིག་གནས་བརྟན་འོད་སྲུང་ཆེན་པོ་ལ་སོགས་པ་དགྲ་བཅོམ་པ་དེ་དག་རྣམས་ཀྱིས་ཀྱང་གཏིང་དཔོགས་པར་མ་གྱུར་པས་ཤིན་ཏུ་ཟབ་ཁྱད་དང་ལྡན་པར་གྱུར་པ་དེ་ནི་ཉན་ཐོས་སེན་དྷ་པ་ཁྱོད་ཀྱིས་མ་རྟོགས་པ་ཙམ་གྱིས་ནི་སངས་རྒྱས་ཀྱི་བཀའ་མ་ཡིན་ནོ་ཞེས་པའི་སྒོ་ནས་སྤང་སྟེ་གཟུང་བར་བྱ་བ་མ་ཡིན་པར་སུ་ཞིག་གིས་ནི་བྱེད་དེ། དེ་ཙམ་གྱིས་བྱེད་མི་འོས་གསུངས། །

གཉིས་པ་ལམ་སྟོང་ཉིད་གཉེན་པོ་ཡིན་པར་བསྟན་པ་ནི། རྨོངས་པས་སྡུག་བསྔལ་ཅན་དོན་དུ། །ཆགས་དང་འཇིགས་མཐའ་ལས་གྲོལ་བ། །འཁོར་བར་གནས་པ་འགྲུབ་འགྱུར་བ། །འདི་ནི་སྟོང་ཉིད་འབྲས་བུ་ཡིན། །ཞེས་པ་ནི། ལས་འབྲས་ལ་རྨོངས་པའི་མ་རིག་པའི་དབང་གིས་སྲོག་གཅོད་སོགས་ཀྱི་ལས་ངན་པ་བསགས་ནས་དེའི་འབྲས་བུ་སྐྱེ་རྒ་ན་འཆི་དང་ཚ་གྲང་བཀྲེས་སྐོམ་སོགས་ཀྱི་སྡུག་བསྔལ་མྱོང་བ་ཅན་འཁོར་བ་པའི་སེམས་ཅན་ཐ་མལ་པ་དེ་དག་རྣམས་ཀྱི་དོན་དུ་དམིགས་པ་མེད་པའི་སྙིང་རྗེ་ཆེན་པོ་དང་། སྟོང་པ་ཉིད་ཆེན་པོ་རྟོགས་པའི་ལྟ་བ་ཟུང་དུ་འཇུག་སྟེ། དེ་ཡང་སྙིང་རྗེ་ཆེན་པོས་གདུལ་བྱ་སེམསཅན་གཞན་གྱི་དོན་ལ་དམིགས་པས་ཞི་བ་མྱ་ངན་ལས་འདས་པའི་མཐའ་ལས་གྲོལ་བ་དང་། བདག་མེད་རྟོགས་པའི་ཤེས་རབ་ཆེན་པོས་སྲིད་པ་འཁོར་བའི་མཐའ་མནན་པས་འཁོར་བ་ལ་འཇིགས་ཤིང་སྐྲག་པའི་མཐའ་གཉིས་དང་བྲལ་བའི་སྒོ་ནས། འཁོར་བ་ན་སེམས་ཅན་གཞན་གྱི་དོན་དུ་པདྨོའི་མཚོ་རུ་ངང་པ་འཇུག་པ་བཞིན་དུ་གནས་པ་འགྲུབ་པར་འགྱུར་བ་འདི་ནི་ཆོས་ཐམས་ཅད་ཡོད་མེད་རྟག་ཆད་ཀྱི་མཐའ་ཐམས་ཅད་དང་བྲལ་བར་གྱུར་པའི་སྟོང་པ་ཉིད་ཆེན་པོ་སྒོམ་པའི་འབྲས་བུ་ཡིན་པར་གསུངས། 

དེ་ལྟར་སྟོང་པ་ཉིད་ཕྱོགས་ལ། །སུན་འབྱིན་པ་ནི་འཐད་མ་ཡིན། །དེས་ན་ཐེ་ཚོམ་མི་ཟ་བར། །སྟོང་པ་ཉིད་ནི་བསྒོམ་པར་བྱ། །ཞེས་པ་ནི། གོང་དུ་བཤད་པ་དེ་ལྟར་ཆོས་ཐམས་ཅད་སྟོང་པ་ཉིད་སྒྲུབ་པར་བྱེད་པའི་ཕྱོགས་ལ་ནི་རྣམ་པ་ཀུན་ཏུ་སུན་འབྱིན་ཏེ་དགག་པར་བྱ་བ་ནི་རིགས་ཤིང་འཐད་པ་མ་ཡིན། དེས་ན་སྟོང་པ་ཉིད་བསྟན་པའི་གསུང་རབ་དེ་ཐེག་པ་ཆེན་པོ་ཡིན་མིན་དང་སངས་རྒྱས་ཐོབ་བྱེད་ཀྱི་ལམ་ཡིན་མིན་ཐེ་ཚོམ་ཡང་མི་ཟ་བའི་སྒོ་ནས་སྟོང་པ་ཉིད་དེ་ཉིད་ནི་ཉམས་སུ་བླངས་ཏེ་བསྒོམ་པར་བྱ་དགོས་པ་ཡིན་གསུངས། 

ཉོན་མོངས་ཤེས་བྱའི་སྒྲིབ་པ་ཡི། །མུན་པའི་གཉེན་པོ་སྟོང་པ་ཉིད། །མྱུར་དུ་ཐམས་ཅད་མཁྱེན་འདོད་པས། །དེ་ནི་ཇི་ལྟར་སྒོམ་མི་བྱེད། །ཅེས་པ་ནི། ཐར་པ་ལ་བར་དུ་གཅོད་ཅིང་བདག་དང་བདག་གིར་འཛིན་པའི་སྒོ་ནས་སེར་སྣ་ལ་སོགས་པའི་ཉོན་མོངས་པའི་སྒྲིབ་པ་དེ་ཉིད་དང༌། དེ་བཞིན་དུ་འཁོར་གསུམ་དུ་རྣམ་པར་རྟོག་པ་དང༌། ཆོས་ཕུང་པོ་ཁམས་དང་སྐྱེ་མཆེད་ལ་སོགས་པ་ཐམས་ཅད་ལ་བདེན་པར་འཛིན་པའམ་མཚན་མར་འཛིན་པ་གཉིས་སུ་འཛིན་པས། མདོར་ན་ཐམས་ཅད་མཁྱེན་པའི་ཡེ་ཤེས་ཐོབ་པ་ལ་བར་དུ་གཅོད་པར་བྱེད་པའི་ཤེས་བྱའི་སྒྲིབ་པ་སྟེ། དེ་ལྟར་ན་སྒྲིབ་པ་གཉིས་ཀྱི་མུན་པའི་གཉེན་པོ་ནི་ཆོས་ཐམས་ཅད་སྟོང་པ་ཉིད་ཀྱི་ལྟ་བ་རྟོགས་པ་དེ་ཉིད་ཡིན་པས། དུས་མྱུར་དུ་སེམས་ཅན་གཞན་གྱི་དོན་དུ་རྣམ་པ་ཐམས་ཅད་མཁྱེན་པའི་ཡེ་ཤེས་ཐོབ་པར་འདོད་པའི་གང་ཟག་དེ་ཉིད་ཀྱིས་ནི་སྟོང་པ་ཉིད་དེ་ནི་ཇི་ལྟར་ན་སྒོམ་པར་མི་བྱེད་དེ་བསྒོམ་པར་བྱ་རིགས་གསུངས། 

དངོས་གང་སྡུག་བསྔལ་སྐྱེད་བྱེད་པ། །དེ་ལ་སྐྲག་པ་སྐྱེ་འགྱུར་ན། །སྟོང་ཉིད་སྡུག་བསྔལ་ཞི་བྱེད་པ། །དེ་ལ་འཇིགས་པ་ཇི་ལྟར་སྐྱེ། །ཞེས་པ་ནི། དེའང་ཁོ་ན་རེ། ཆོས་ཐམས་ཅད་སྟོང་པ་ཉིད་དུ་བསྟན་པར་བྱེད་པ་ལ་ནི་སྐྲག་པ་སྐྱེ་བའི་ཕྱིར། སྟོང་པ་ཉིད་མི་སྒོམ་མོ་ཞེས་ཟེར་ན། དངོས་པོ་གང་ཞིག་ལར་ལུས་དང་སེམས་ལ་སྡུག་བསྔལ་སྐྱེད་པར་བྱེད་པ་ཞིག་ཡིན་ན་དེ་ལ་སུ་ཡིན་ན་ཡང་སེམས་ལ་སྐྲག་པ་སྐྱེ་བར་འགྱུར་བ་ཞིག་ཡིན་ན། ཆོས་ཐམས་ཅད་སྟོང་པ་ཉིད་བསྒོམ་པར་བྱ་བ་དེ་ཉིད་ཀྱིས་ནི་འཁོར་བའི་སྤྱི་དང་བྱེ་བྲག་གི་སྡུག་བསྔལ་ཐམས་ཅད་ཞི་བར་བྱེད་པའི་བདག་ཉིད་ཅན་ཡིན་པ་དེ་ལ་འཇིགས་པའམ་སྐྲག་པ་ཇི་ལྟར་ན་སྐྱེ་སྟེ་སྐྱེ་བར་མི་འོས་གསུངས། 

གལ་ཏེ་བདག་འགའ་ཡོད་ན་ནི། །ཅི་ཡང་རུང་ལ་འཇིགས་འགྱུར་ན། །བདག་ཉིད་འགའ་ཡང་ཡོད་མིན་པས། །འཇིགས་པར་འགྱུར་བ་སུ་ཞིག་ཡིན། །ཞེས་པ་ནི། གལ་ཏེ་ལར་སྐྲག་པ་པོའི་བདག་འགའ་ཞིག་ཡོད་པ་ཡིན་ན་ནི་དེ་ཡང་འཇིགས་པའམ་སྐྲག་པའི་གནས་ཅི་ཡང་རུང་བ་ཞིག་ལ་འཇིག་པ་སྐྱེ་བར་འགྱུར་བ་ཞིག་ན། བདག་ཉིད་དམ་ང་ཞེས་བྱ་བ་དོན་ལ་འགའ་ཡང་ཡོད་པ་མ་ཡིན་པས་ན་འཇིགས་པའམ་སྐྲག་པ་སྐྱེ་བར་འགྱུར་བ་དེའང་སུ་ཞིག་ཡིན་ཏེ་སྐག་པ་པོའམ་འཇིགས་པ་པོ་མེད་པ་ཡིན་པའི་ཕྱིར་གསུངས།

སྒོམ་པས་ཉམས་སུ་བླང་བའི་ཚུལ། གང་ཟག་གི་བདག་མེད་ཇི་ལྟར་སྒོམ་ཚུལ། གཉིས་པ་སྒོམ་པས་ཉམས་སུ་བླང་བའི་ཚུལ་གཉིས་ཏེ། གང་ཟག་གི་བདག་མེད་ཇི་ལྟར་སྒོམ་པའི་ཚུལ་དང༌། ཆོས་ཀྱི་བདག་མེད་ཇི་ལྟར་སྒོམ་པའི་ཚུལ་ལོ། །དང་པོ་ལ།ལྷན་སྐྱེས་ཀྱི་བདག་སྟོང་པ་སྒོམ་པའི་ཚུལ་དང༌། ཀུན་བརྟགས་ཀྱི་བདག་སྟོང་པ་སྒོམ་པའི་ཚུལ་ལོ། །དང་པོ་ནི། སོ་དང་སྐྲ་སེན་བདག་མ་ཡིན། །བདག་ནི་རུས་པ་ཁྲག་མ་ཡིན། །སྣབས་མིན་བད་ཀན་མ་ཡིན་ཏེ། །ཆུ་སེར་དང་ནི་རྣག་ཀྱང་མིན། །ཞེས་པ་ནི། འཁོར་བའི་འགྲོ་བ་རིགས་དྲུག་གི་སེམས་ཅན་ངར་འཛིན་ཅན་གང་དང་གང་གིས་ང་དང་ང་ཡིར་འཛིན་པའི་ཡུལ་དེ་ཡང་བདག་གམ་ང་ཞེས་བྱ་བ་དེ་ཉིད་བཙལ་ཏེ་ཉུལ་བ་ཡིན་ན་ཡོད་མ་ཡིན་ཏེ། དེ་ཡང་ལུས་འདི་ལ་ཡོད་པའི་ཁའི་སོ་སུམ་ཅུ་རྩ་གཉིས་པོ་དེ་རྣམས་ཀྱང་བདག་མ་ཡིན་ཏེ། ཡིན་ན་སོ་རེ་རེ་བཏོན་པའི་གནས་སྐབས་ན་བདག་ཀྱང་བཏོན་ཏེ་བདག་འཛིན་གྱི་ཡུལ་ཉུང་བས་ན་བདག་འཛིན་ཡང་ཆུང་བ་ལྟ་བུར་འགྱུར་བ་དང༌། སྒྲ་ཉིས་ཁྲི་ཆིག་སྟོང་ཡོད་པ་དེ་ཐམས་ཅད་ཀྱང་བདག་མ་ཡིན་ཏེ། སྐྲ་བྲེགས་པའི་ཚེ་ན་བདག་ཀྱང་བྲེགས་ན་བདག་འཛིན་གྱི་ཡུལ་ཡང་མེད་པས་ན་བདག་མེད་པར་འགྱུར་བ་དེ་འདྲ་ཡང་མ་ཡིན་པས་སྐྲ་ཡང་བདག་མིན་པ་དང་། སེན་མོ་ཉི་ཤུ་ཐམ་པ་ཡོད་པ་དེ་རྣམས་ཀྱང་བདག་མ་ཡིན་ཏེ། ཡིན་ན་སེན་མོ་བྲེགས་པའི་སྐབས་ན་བདག་ཀྱང་མེད་པར་འགྱུར་ན་དེ་ཡང་མ་ཡིན་པའི་ཕྱིར། ལུས་འདི་ཉིད་ལ་ཡོད་པའི་རུས་པའི་དུམ་བུ་སུམ་བརྒྱ་དྲུག་ཅུ་ཡོད་པ་དེ་རྣམས་ཀྱང་བདག་མ་ཡིན་ཏེ། རྐང་པ་དང་ལག་པའི་མཛུབ་མོ་རེ་རེ་ཆད་ན་རུས་པའི་དུམ་བུ་ཁ་ཤས་ཉུང་བས་ན་བདག་འཛིན་གྱི་ཡུལ་ཉུང་བས་བདག་འཛིན་ཉུང་བ་ལྟ་བུ་དེ་འདྲ་ཡང་མ་ཡིན་པ་དང༌། ལུས་འདི་ཉིད་ལ་ཡོད་པའི་ཁྲག་ལ་སྙིམ་པ་བདུན་ཡོད་པར་གསུངས་པས་དེ་དག་ཀྱང་བདག་མ་ཡིན་ཏེ། ལུས་ལ་རྨ་སོགས་བྱུང་ནས་ཁྲག་འཛགས་པའི་གནས་སྐབས་ན་བདག་ཆུང་བའམ་ཉུང་བར་འགྱུར་ན་དེ་ཡང་མ་ཡིན་པའི་ཕྱིར་དང༌། དེ་བཞིན་དུ་སྣ་ཁུང་གཉིས་ལས་བྱུང་པའི་སྣབས་ལུད་གང་ཡིན་པ་དེ་ཉིད་ཀྱང་བདག་མ་ཡིན་ཏེ། སྣབས་བཏོན་པའི་སྐབས་ན་བདག་ཀྱང་བཏོན་པར་འགྱུར་ན་དེ་ལྟར་མ་ཡིན་པའི་ཕྱིར་དང༌། དེ་བཞིན་དུ་ལུས་ཀྱི་ནང་ན་ཡོད་པའི་བེ་སྣབས་ཞེས་བྱ་བ་འདམ་གྱི་རྣམ་པ་དྲི་མ་ཁ་བའི་རང་བཞིན་ཅན་དེ་ཉིད་ཀྱང་བདག་མ་ཡིན། དེ་བཞིན་དུ་ཁྲག་རུལ་པའི་དངས་མ་ཆུ་སེར་དང་། གཉེ་མ་རྣག་དེ་དག་ཐམས་ཅད་ཀྱང་བདག་མ་ཡིན་ཏེ། དེ་ཡིན་ན་ཁྲག་དང་རྣག་བཏོན་པའི་ཚེ་ན་བདག་མེད་པའམ་ཆུང་བར་ཐལ་བར་འགྱུར་ན་དེ་ལྟར་མ་ཡིན་པའི་ཕྱིར་དང༌། 

བདག་ནི་ཞག་དང་རྔུལ་མིན་ཏེ། །གློ་མཆིན་དག་ཀྱང་བདག་མ་ཡིན། །ནང་ཁྲོལ་གཞན་ཡང་བདག་མིན་ཏེ། །བདག་ནི་ཕྱི་ས་གཅིན་མ་ཡིན། །ཞེས་པ་ནི། བདག་གམ་ང་ནི་ལུས་འདི་ཉིད་ལ་ཡོད་པའི་ཚིལ་ལམ་ཞགས་ཀྱང་མ་ཡིན་པ་དང་། ལུས་ལས་ཐོན་པའི་རྔུལ་ནག་གང་ཡིན་པ་དེ་ཡང་བདག་མ་ཡིན། ནང་ཁྲོལ་གྱི་གློ་བ་དང་མཆིན་པ་དེ་དག་ཀྱང་བདག་མ་ཡིན་ལ། དེ་ལས་གཞན་པའི་ནང་ཁྲོལ་གཞན་ཡང་མཁལ་མ་དང་མཆིན་པ་དང༌། ལོང་ཀ་དང་རྒྱུ་མ་དང་གཉེ་མ་ལྟ་བུ་དེ་རྣམས་ཀྱི་རིགས་དེ་ཡང་བདག་མིན་ཏེ། ཡང་བདག་གམ་ང་ནི་ཕྱི་ས་སྟེ་ཆབ་ཆེན་དང་གཅིན་དེ་གཉིས་བདག་མ་ཡིན། གལ་ཏེ་དེ་ལྟར་ཡིན་ན། བཤང་གཅི་དོར་བའི་གནས་སྐབས་ན་བདག་མེད་པར་འགྱུར་བས་བདག་འཛིན་སྤོང་བར་འགྱུར་དགོས་ན་དེའང་མ་ཡིན་པའི་ཕྱིར། 

ཤ་དང་པགས་པ་བདག་མིན་ཏེ། །དྲོད་དང་རླུང་ཡང་བདག་མ་ཡིན། །བུ་ག་བདག་མིན་རྣམ་ཀུན་ཏུ། །རྣམ་ཤེས་དྲུག་ཀྱང་བདག་མ་ཡིན། །ཞེས་པ་ནི། ལུས་འདི་ལ་ཧ་ཅང་འཚོ་བ་དང་། ཧ་ཅང་ཞན་པ་ལྟ་བུ་མ་ཡིན་པ་ལ་ཤ་རང་གི་སྤར་ཚད་ལྔ་བརྒྱ་ཡོད་པར་གསུངས་པ་ཤའི་དུམ་བུ་དེ་རྣམས་དང་། པགས་པ་རིམ་པ་བདུན་ཡོད་པར་གསུངས་པའི་རིམ་པ་དེ་ཐམས་ཅད་ཀྱང་བདག་མ་ཡིན་ཏེ། ཞེས་དེ་རྣམས་ཀྱིས་ལུས་འདི་ནི་ཡོད་པའི་ཁམས་དྲུག་གི་ནང་ནས་སའི་ཁམས་དང་ཆུའི་ཁམས་སོགས་དེ་དག་བདག་མ་ཡིན་པར་བསྟན། དྲོད་བདག་མ་ཡིན་ཞེས་པ་ནི་ལུས་ལ་ཡོད་པའི་དྲོད་དེ་མེའི་ཁམས་ཡིན་པ་དེ་དང༌། རླུང་ཡང་བདག་མ་ཡིན་ཞེས་པས་དབུགས་འབྱུང་རྔུབ་སོགས་ཀྱི་རླུང་གི་ཁམས་དེ་གཉིས་པོའང་བདག་མ་ཡིན་པར་བསྟན། བུ་ག་བདག་མིན་ཞེས་པ་ལུས་འདིའི་བུ་ག་སྒོ་དགུ་རྩ་སྦུག་གི་ནང་སྟོང་པར་གྱུར་པ་དེ་རྣམས་བདག་མ་ཡིན་པ་སྟེ། དེས་ནམ་མཁའི་ཁམས་དེ་ཉིད་ཀྱང་བདག་མ་ཡིན་པར་བསྟན། རྣམ་པ་ཀུན་ཏུ་རྣམ་པར་ཤེས་པའི་ཁམས་ཏེ་མིག་གི་རྣམ་ཤེས་ནས་ཡིད་ཀྱི་རྣམ་ཤེས་བར་གྱི་རྣམ་པར་ཤེས་པའི་ཚོགས་དྲུག་ཀྱང་བདག་མ་ཡིན་ཞེས་པ་དེས་རྣམ་ཤེས་ཀྱི་ཁམས་བདག་མ་ཡིན་པར་བསྟན།མདོར་ན་སངས་རྒྱས་ཀྱི་མདོ་ལས། “སྐྱེས་བུའམ་གང་ཟག་འདི་ནི་ཁམས་དྲུག་ལྡན་ནོ། །”ཞེས་གསུངས་པའི་ཁམས་དྲུག་པོ་དེ་དག་ཐམས་ཅད་ཀྱང་བདག་མ་ཡིན་པར་གསུངས་པ་སྟེ།དེས་ལྷན་སྐྱེས་ཀྱི་བདག་མེད་པར་བསྟན། 

གཉིས་པ་ཀུན་བརྟགས་ཀྱི་བདག་སྟོང་པར་སྒོམ་པའི་ཚུལ་ལ་གསུམ་ཡོད་པ་ལས། དང་པོ་བདག་ཤེས་པར་འདོད་པ་དགག་པ་ནི། གལ་ཏེ་སྒྲ་ཡི་ཤེས་རྟག་ན། །ཐམས་ཅད་ཚེ་ན་སྒྲ་འཛིན་འགྱུར། །ཤེས་བྱ་མེད་ན་ཅི་རིགས་ན། །གང་གིས་ཤེས་པ་ཞེས་རྗོད་བྱེད། །ཅེས་པ་ནི། གལ་ཏེ་མུ་སྟེགས་པ་གྲངས་ཅན་པ་རྣམས་ཀྱིས་འདོད་པའི་བྱེད་པ་པོ་གཙོ་བོའི་ཁུག་མ་བློའམ་ཆེན་པོ་ལས་ཤར་བའི་སྒྲ་དེ་ཙམ། དྲི་དེ་ཙམ་སོགས་ལ་ལོངས་སྤྱོད་པ་པོའི་ཤེས་པའི་ངོ་བོ་ཅན་ཏེ་ཟ་བ་པོ་ཡིན་པ། རྟག་པའི་དངོས་པོ་ཡིན་པ། བྱེད་པ་པོ་མིན་པ། ཡོན་ཏན་གསུམ་དང་མི་ལྡན་པ། བརྐྱངས་སྐུམ་གྱི་བྱ་བ་མེད་པས་བདག་ཤེས་རིག་གི་སྐྱེས་བུ་ཟེར་བ་དེ་ཡོད་པ་མ་ཡིན་ནམ་ཞེ་ན། གལ་ཏེ་གྲངས་ཅན་པས་འདོད་པའི་སྒྲ་ཤེས་པའི་སྒྲའི་ཤེས་པ་དེ་རྟག་པའི་དངོས་པོ་ཡིན་པར་འདོད་ན། ཡུལ་སྒྲ་ཡོད་པ་དང་མེད་པ་ཐམས་ཅད་ཀྱི་ཚེ་ན་སྒྲ་འཛིན་དགོས་པར་ཐལ་བར་འགྱུར་ལ། ཡུལ་སྒྲ་མེད་པའི་ཚེ་ན་སྒྲ་མི་འཛིན་པ་དེ་ནི་ཤེས་བྱ་ཡུལ་སྒྲ་མེད་པས་ཡིན་གྱི་ཞེས་འདོད་ན། འོ་ན་ཤེས་པ་དེས་ཅི་ཞིག་རིགས་པའམ་ཤེས་ནས་རྒྱུ་མཚན་གང་གིས་ན་ཤེས་པ་ཞེས་བྱ་བ་བརྗོད་དེ། ཤེས་པ་ཞེས་བྱ་བ་ཡང་བརྗོད་དུ་མི་རིགས་པར་འགྱུར་གསུངས། 

གལ་ཏེ་ཤེས་མེད་ཤེས་ཡིན་ན། །ཤིང་ཡང་ཤེས་པར་ཐལ་བར་འགྱུར། །དེས་ན་ཤེས་བྱ་ཉེས་གནས་པ། །མེད་པར་ཤེས་བྱ་མེད་ཅེས་ངེས། །ཞེས་པ་ནི། གལ་ཏེ་ཡུལ་སྒྲ་སོགས་ཤེས་པའི་བྱ་བ་མེད་ཀྱང་། ད་དུང་དེ་ཤེས་པའི་ཤེས་པ་ཡིན་པར་འཇོག་ཏུ་རུང་བ་ཡིན་ན། འོ་ན་ཤེས་པ་གཏན་ནས་མེད་པའི་ཤིང་ཡང་ཤེས་པ་ཡིན་པར་འཇོག་ཏུ་རུང་བར་ཐལ་བར་འགྱུར་ལ། རྒྱུ་མཚན་དེས་ན་ཡུལ་ཤེས་བྱ་སྒྲ་ལྟ་བུ་ཉེ་བར་གནས་པ་མེད་པར་ཡུལ་སྒྲ་དེ་ཤེས་པའི་ཤེས་པ་ཡང་མེད་ཅེས་ངེས་པར་བྱ་གསུངས། 

དེ་ཉིད་ཀྱིས་ནི་གཟུགས་ཤེས་ན། །དེ་ཚེ་ཐོས་པའང་ཅི་སྟེ་མིན། །གལ་ཏེ་སྒྲ་མི་ཉེ་ཕྱིར་ན། །དེས་ན་དེ་ཡི་ཤེས་པའང་མེད། །ཅེས་པ་ནི། ཁོ་ན་རེ། སྒྲ་ཤེས་པའི་ཤེས་པ་དེ་ཉིད་ཀྱིས་ནི་སྒྲ་མེད་པའི་སྐབས་ན་གཟུགས་ཤེས་པ་ཡིན་པས་དེའི་གནས་སྐབས་ན་ཤེས་པ་ཡིན་པ་འཇོག་ཏུ་རུང་བ་ཡིན་ཟེར་ན། འོ་ན་གཟུགས་ཤེས་པ་དེའི་ཚེ་ན་དེས་སྒྲ་ཐོས་པའང་ཅི་སྟེ་ན་མིན་ཏེ་ཐོས་དགོས་པར་འགྱུར་ལ། ཁོ་ན་རེ། གལ་ཏེ་གཟུགས་ཤེས་པ་དེའི་ཚེ་ན་སྒྲ་དྲུང་ན་མི་ཉེ་བ་ཡིན་པའི་ཕྱིར། དེས་ན་སྒྲ་ཐོས་པ་མིན་ཟེར་ན། འོ་ན་སྒྲ་དྲུང་ན་ཉེ་བ་མེད་པ་ཡིན་པ་རྒྱུ་མཚན་དེས་ན་སྒྲ་དེ་ཤེས་པའི་ཤེས་པ་ཡང་མེད་ཅེས་ངེས་པར་བྱ་དགོས་སོ་གསུངས། 

སྒྲ་འཛིན་རང་བཞིན་གང་ཡིན་པ། །དེ་གཟུགས་འཛིན་པ་ཇི་ལྟར་འགྱུར། །གཅིག་ནི་ཕ་དང་བུ་ཉིད་དུ། །བརྟགས་ཡིན་ཡང་དག་ཉིད་མིནཏེ། །ཞེས་པ་ནི རིགས་པའི་རྣམ་གྲངས་གཞན་ཡང་། ཡུལ་སྒྲ་འཛིན་པའི་རང་བཞིན་ཡིན་པའི་ཤེས་པ་གང་ཡིན་པ་དེས་ཡུལ་གཟུགས་འཛིན་པ་ཇི་ལྟར་འགྱུར་ཏེ། དེ་གཉིས་པོ་རྣམ་འགྱུར་གྱི་ངོས་ནས་སོ་སོ་ཐ་དད་ཡིན་པ་ཁས་བླངས་པ་ཡིན་པའི་ཕྱིར་གསུངས། དེ་ལ་ཁོ་ན་རེ། སྐྱོན་མེད་དེ། སྐྱེས་བུ་གཅིག་ལ་ཕ་ཡང་ཡིན་ལ། བུ་ཡང་ཡིན་པ་གཞི་མཐུན་དུ་འཇོག་ཏུ་རུང་བ་དེ་བཞིན་དུ། རང་བཞིན་གཙོ་བོའི་ངོས་ནས་གཟུགས་དང་སྒྲ་གཉིས་པོ་ངོ་བོ་གཅིག་ཡིན་པར་བརྟེན་སྒྲ་སྤྱི་དེ་ཉིད་གཟུགས་སྤྱི་ཡང་ཡིན་པས་སྐྱོན་མེད་ཅེ་ན། དེ་ཡང་སྐྱེས་བུ་གཅིག་ལ་ནི་ཕ་དང་བུ་ཞེས་བྱ་བ་གཞི་མཐུན་དུ་བརྗོད་པ་དེ་ནི་ལྟོས་ས་ཐ་དད་ལ་ལྟོས་ནས་བློས་སྒྲོ་བཏགས་པ་ཙམ་དུ་འཇོག་པ་ཡིན་གྱི། ཡང་དག་པ་སྟེ་ཕ་བུ་གཞི་མཐུན་བདེན་པར་གྲུབ་པ་ཡོད་པ་མ་ཡིན་ཏེ། ཕ་བདེན་པར་གྲུབ་ན་བུའི་སྔོན་དུ་འབྱུང་དགོས་པ་དང༌། བུ་བདེན་པར་གྲུབ་ན་ཕའི་རྗེས་སུ་འབྱུང་དགོས་པ་ཡིན་པའི་ཕྱིར་ཏེ། 

འདི་ལྟར་སྙིང་སྟོབས་རྡུལ་དང་ནི། །མུན་པ་བུ་མིན་ཕ་ཡང་མིན། །དེ་ནི་སྒྲ་འཛིན་དང་ལྡན་པའི། །རང་བཞིན་དུ་ནི་མཐོང་མ་ཡིན། །ཞེས་པ་ནི། འདི་ལྟར་ཁྱོད་ཀྱི་ལུགས་ལ་ཕ་བུ་བདེན་པར་གྲུབ་ན་རྒྱུ་གཙོ་བོའི་ཀློང་ལ་གྲུབ་དགོས་ཤིང༌། གཙོ་བོ་ནི་ཡོན་ཏན་གསུམ་ཆ་མཉམ་པའི་བདག་ཉིད་ཡིན་པར་འདོད་པས་ཡོན་ཏན་སྙིང་སྟོབས་དང་རྡུལ་དང་མུན་པ་གསུམ་པོ་དེ་རེ་རེ་ནས་་བུ་དང་ཕ་གང་ཡང་མ་ཡིན་པས་སོ། །རྒྱུ་མཚན་དེས་ན་གཟུགས་འཛིན་པའི་གཟུགས་འཛིན་གྱི་རང་བཞིན་དེ་ནི་སྒྲ་འཛིན་དང་ལྡན་པའི་རང་བཞིན་དུ་ནི་རྣམ་པ་ཀུན་ཏུ་མཐོང་དུ་རུང་བ་མ་ཡིན་ནོ་གསུངས། 

གར་མཁར་ལྟ་བུར་ཚུལ་གཞན་གྱིས། །དེ་ཉིད་མཐོང་ན་དེ་རྟག་མིན། །གལ་ཏེ་ཚུལ་གཞན་དེ་ཉིད་ན། །གཅིག་ཉིད་དེ་ནི་སྔོན་མེད་གཅིག། །ཞེས་པ་ནི། ཁོ་ན་རེ། དཔེར་ན། གར་མཁན་སྐྱེས་བུ་གཅིག་གིས་གར་ཆས་མི་འདྲ་བར་བརྗེ་སྟེ་སྔ་དྲོ་ལྷ་དང་།དགོང་དྲོར་ཀླུའི་གར་ལྟ་བུ་ཐ་དད་དུ་འཁྲབ་པར་བྱེད་པ་བཞིན། བདག་ཤེས་རིག་གི་སྐྱེས་བུ་གཅིག་གིས་སྔོན་མ་སྒྲ་ཐོས་པ་དང་། རྗེས་སུ་གཟུགས་ཤེས་པ་དེ་ཡུལ་གྱི་ངོས་ནས་སོ་སོར་ཐ་དད་ཀྱང་། ཤེས་རིག་གི་སྐྱེས་བུ་གར་མཁན་ལྟར་དུ་ངོ་བོ་གཅིག་གི་རང་བཞིན་ཡིན་པ་མི་འགལ་ཞེ་ན། གལ་ཏེ་གར་མཁན་ལྟ་བུ་སྔ་ཕྱིར་ཚུལ་གཞན་དང་གཞན་གྱི་སྒོ་ནས་འགྱུར་ཡང་། དེ་ཉིད་ངོ་བོ་གཅིག་གི་རང་བཞིན་ཡིན་པ་ཁྱོད་ཀྱིས་མཐོང་ན་དེ་མི་རུང་སྟེ། དེ་ནི་གར་མཁན་ལྟར་དུ་མི་རྟག་གོ །གལ་ཏེ་ཚུལ་གཞན་ནས་གཞན་དུ་འགྱུར་བ་དེ་ཉིད་ད་དུང་ངོ་བོ་གཅིག་གི་རང་བཞིན་དུ་འདོད་ན། དེ་ལྟ་བུའི་གཅིག་ཉིད་དེ་ནི་སྔོན་འཇིག་རྟེན་ན་མེད་པའི་གཅིག་གོ །

གལ་ཏེ་ཚུལ་གཞན་བདེན་མིན་ན། །དེ་ཡི་རང་གི་རང་བཞིན་སྨོས། །ཤེས་ཉིད་ཅེ་ན་དེ་ལྟ་ན། །སྐྱེས་ཀུན་གཅིག་ཏུ་ཐལ་བར་འགྱུར། །ཞེས་པ་ནི། གལ་ཏེ་བདག་ཤེས་རིག་གི་སྐྱེས་བུའི་ངོ་བོ་ནི་ཤེལ་གྱི་ངོ་བོ་ལྟར་དུ་འགྱུར་བ་མེད་ཀྱང་། སྒྲ་ཐོས་པ་དང་གཟུགས་ཤེས་པའི་ཆ་ནས་ཤེལ་གྱི་སྔོན་པོ་བཞིན་དུ་ཡུལ་གྱི་ངོས་ནས་རྣམ་པ་ཐ་དད་དུ་འཆར་བ་ཙམ་ཡིན་པས་འགལ་བ་མེད་སྙམ་ན། གལ་ཏེ་ཚུལ་གཞན་དང་གཞན་ཏེ་ཤེལ་གྱི་སྔོན་པོ་བཞིན་དུ་ཡུལ་སྣང་གི་ཆ་ནས་བདེན་པར་མ་ཡིན་པ་འདོད་ན། འོ་ན་དེའི་རང་གི་རང་བཞིན་དེ་གང་ཞིག་ཡིན་པ་སྨོས་ཤིག །དེ་ལ་ཁོ་ན་རེ། ཡུལ་སྒྲ་དང་གཟུགས་ལྟ་བུས་ཁྱད་པར་དུ་མ་བྱས་པའི་ཤེས་པ་གསལ་རིག་ཙམ་ཉིད་དེའི་རང་བཞིན་ཡིན་ཞེ་ན། འོ་ན་དེ་ལྟ་ན་སྐྱེས་བུ་ཀུན་གཅིག་ཏུ་ཐལ་བར་འགྱུར་ཏེ། ཤེས་པ་གསལ་རིག་ཙམ་སྐྱེ་བོ་ཐམས་ཅད་ཀྱི་ཐུན་མོང་གི་ཆོས་ཡིན་པའི་ཕྱིར་གསུངས། 

སེམས་པ་སེམས་མེད་དེ་དག་ཀྱང་། །གཅིག་འགྱུར་གང་ཕྱིར་ཡོད་ཉིད་མཚུངས། །གང་ཚེ་བྱེ་བྲག་ཕྱིན་ཅི་ལོག །དེ་ཚེ་འདྲ་བའི་རྟེན་གང་ཡིན། །ཞེས་པ་ནི། དེར་མ་ཟད་སེམས་པ་ཅན་གྱི་བདག་ཤེས་རིག་གི་སྐྱེས་བུ་དང༌། སེམས་པ་མེད་པའི་གཙོ་བོ་དང་བཅས་པ་དེ་དག་ཐམས་ཅད་ཀྱང་ཁྱོད་ཀྱི་ལུགས་ལ་གཅིག་ཏུ་ཐལ་བར་འགྱུར་ཏེ། རྒྱུ་མཚན་གང་གི་ཕྱིར་ན་དེ་གཉིས་ཀ་ཡང་ཡོད་པར་མཚུངས་པའི་ཕྱིར། དེར་མ་ཟད་དུས་གང་གི་ཚེ་ན་བྱེ་བྲག་གཟུགས་ཤེས་པའི་ཆ་དང༌། སྒྲ་ཤེས་པའི་ཆ་དེ་དག་ནི་ཕྱིན་ཅི་ལོག་རྫུན་པ་ཡིན་པར་འདོད་ན། དུས་དེའི་ཚེ་ན་དེ་དག་ངོ་བོ་རྟག་གཅིག་གི་རང་བཞིན་འདྲ་བ་ཡིན་ཞེས་པའི་འདྲ་བའི་རྟེན་གང་ཡིན་པ་དེ་སྨྲོས་ཤིག་གསུངས། རྒྱུ་མཚན་དེས་ན་གྲངས་ཅན་པས་འདོད་པའི་བདག་ཤེས་རིག་གི་སྐྱེས་བུ་ཞེས་བྱ་བ་རྟག་དངོས་ཀྱི་རང་བཞིན་དེའང་རིགས་པས་དཔྱད་ན་གྲུབ་པ་ཡོད་པ་མ་ཡིན་ནོ། །

གཉིས་པ་བདག་བེམས་པོར་འདོད་པ་དགག་པ་ལ།  སེམས་མེད་པ་ཡང་བདག་མིན་ཏེ། །སེམས་མེད་ཉིད་ཕྱིར་བུམ་སོགས་བཞིན། །འོན་ཏེ་སེམས་དང་ལྡན་པའི་ཕྱིར། །ཤེས་ན་མི་ཤེས་འཇིག་པར་ཐལ། །ཞེས་པ་ནི། མུ་སྟེགས་རིག་པ་ཅན་པ་རྣམས་ཀྱིས་འདོད་པའི་ཤེས་པ་མེད་པའི་རང་བཞིན་ཅན་གྱི་བདག་བེམས་པོ་ཡིན་པ། སྟོང་པ་ནམ་མཁའ་ལྟ་བུའི་རང་བཞིན་ཅན་གྱི་རྟག་པ་ཀུན་ལ་ཁྱབ་པ་ཞིག་ཡོད་པ་མ་ཡིན་ནམ་སྙམ་ན། དེ་ཡང་སེམས་མེད་པའི་རང་བཞིན་ཅན་གྱི་བེམས་པོ་ཡང་བདག་མ་ཡིན་ཏེ། སེམས་མེད་པ་ཡིན་པའི་ཕྱིར། དཔེར་ན། བུམ་པ་ལ་སོགས་པ་བཞིན་ནོ། །འོན་ཏེ། ཁོ་ན་རེ། བདག་གང་ཡིན་པ་དེ་ཉིད་རང་གི་ངོ་བོ་བེམ་པོ་སེམས་མེད་ཀྱི་རང་བཞིན་ཡིན་ན་ཡང་། སེམས་ཅན་གྱི་སེམས་པ་དང་ལྡན་པ་ཡིན་པ་རྒྱུ་མཚན་དེའི་ཕྱིར་ན་ཡུལ་གཟུགས་སྒྲ་སོགས་ཤེས་སུ་རུང་བ་ཡིན་ཞེས་འདོད་ན། འོ་ན་དེ་ལྟར་ན་བདག་རང་གི་ངོ་བོ་མི་ཤེས་པ་བེམས་པོའི་རྣམ་པར་ཁས་བླངས་པ་དེ་སེམས་པ་དང་ལྡན་པའི་གནས་སྐབས་ན་འཇིག་པ་ཉིད་དུ་འགྱུར་བར་ཐལ་གསུངས། 

ཇི་སྟེ་བདག་ལ་འགྱུར་མེད་ན། །སེམས་པས་དེ་ལ་ཅི་ཞིག་བྱས། །དེ་ལྟར་ཤེས་མེད་བྱ་བྲལ་བ། །ནམ་མཁའ་བདག་ཏུ་བྱས་པར་འགྱུར། །ཞེས་པ་ནི། ཅི་སྟེ་སེམས་པས་ཡུལ་ཤེས་པའི་བྱ་བ་བྱེད་པའི་ཚེ་ན་བདག་རང་གི་ངོ་བོ་ལ་གཞན་ནས་གཞན་དུ་འགྱུར་བ་མེད་པ་རྟག་པ་ཡིན་པས་སྐྱོན་མེད་སྙམ་ན། འོ་ན་གང་ཟག་གམ་སེམས་ཅན་གྱི་ཤེས་པས་བདག་རྟག་པ་དེ་ལ་སྔ་ན་མེད་པའི་ཁྱད་པར་གསལ་བ་ཅི་ཞིག་བསྒྲུབས་པར་བྱས་ཏེ་གང་ཡང་བསྒྲུབ་པར་མ་བྱས་པས། དེ་ལྟར་ན་བདག་རང་གི་ངོ་བོ་ལ་ཤེས་པ་མེད་པ་ཡིན་པ་དང༌། བྱ་བྱེད་ཐམས་ཅད་དང་བྲལ་བར་གྱུར་པ། ངོ་བོ་སྟོང་པ་ཡིན་པ་ཁས་བླངས་པ་ལྟར་ན་ཁྱོད་ཀྱིས་ནམ་མཁའ་འདི་ཉིད་བདག་ཏུ་བཟུང་བར་བྱས་པ་ཡིན་པར་འགྱུར་གསུངས།

གསུམ་པ་བདག་མེད་པའི་དོན་ལ་རྩོད་པ་སྤང་བ་ལ་གསུམ་སྟེ། བདག་མེད་ན་ལས་འབྲས་མི་འཐད་པར་ཐལ་བ་སྤང་བ། བདག་མེད་ན་སྙིང་རྗེ་མི་འཐད་པར་ཐལ་བ་སྤང་བ། བཏགས་པའི་བདག་མི་འགོག་པར་བསྟན་པའོ། །དང་པོ་ནི། གལ་ཏེ་བདག་ནི་ཡོད་མིན་ན། །ལས་འབྲས་འབྲེལ་བ་རིགས་མིན་ཏེ། །ལས་བྱས་ནས་ནི་ཞིག་པས་ན། །སུ་ཡི་ལས་སུ་འགྱུར་ཞེ་ན། །ཞེས་པ་ནི། གལ་ཏེ་བདག་ཅེས་བྱ་བ་དེ་ནི་ཡོད་པ་མ་ཡིན་ན་དགེ་བ་དང་སྡིག་པ་སོགས་ཀྱི་ལས་བསགས་པ་དེ་ཉིད་ཀྱིས་འབྲས་བུ་བདེ་བ་དང་སྡུག་བསྔལ་མྱོང་བ་དང་། འབྲེལ་བ་འབྱུང་བ་དེ་རྣམ་པ་ཀུན་ཏུ་རིགས་ཤིང་འཐད་པ་མ་ཡིན་ཏེ། རྒྱུ་མཚན་ནི་ལས་དགེ་སྡིག་གི་རང་བཞིན་དེ་སོ་སོར་བསགས་པར་བྱས་ཟིན་ནས་ནི་ལས་རང་ཉིད་ཞིག་པར་འགྱུར་བ་དང༌། ལས་བསགས་པའི་རྟེན་ཕུང་པོ་ཡང་ཞིག་པར་འགྱུར་བ་ཡིན་པས་ན། ལས་གསོག་པ་པོས་ལས་བསགས་པ་དེ་ཆུད་ཟོས་པ་དང་། ཡང་ཕུང་པོ་རྗེས་མ་ལ་ལས་ཀྱི་རྣམ་སྨིན་གྱི་འབྲས་བུ་སྨིན་ན་ནི་མ་བྱས་པའི་ལས་དང་འཕྲད་པ་ཉིད་དུའང་འགྱུར་བའི་སྐྱོན་ཡོད་པ་དེས་ན་ལས་དེ་སུ་ཡི་ལས་སུ་འགྱུར་བ་ཡིན་ཞེ་ན། 

བྱ་བ་འབྲས་གཞི་ཐ་དད་དང་། །དེར་བདག་བྱེད་པ་མེད་པར་ཡང་། །ཡུ་བུ་གཉིས་ཀ་ལ་གྲུབ་པས། །འདིར་བརྩད་དོན་མེད་མ་ཡིན་ནམ། །ཞེས་པ་ནི། ཁྱོད་ཀྱི་ལུགས་ལ་ལས་བྱ་བའི་གཞི་ཕུང་པོ་གང་ཡིན་པ་དེ་དང་། ལས་ཀྱི་འབྲས་བུ་བདེ་སྡུག་མྱོང་བའི་གཞིའི་ཕུང་པོ་སྔ་ཕྱི་ནི་སོ་སོ་ཐ་དད་པའི་རང་བཞིན་ཡིན་པ་དེ་དང༌། ལས་བསགས་པ་དང་འབྲས་བུ་རྣམ་སྨིན་མྱོང་བའི་གནས་སྐབས་དེ་ལ་བདག་ཡོད་པ་ཁས་བླངས་ཀྱང་བདག་རང་གི་ངོ་བོ་རྟག་པ་ཡིན་པ་ལ་བྱ་བ་དང་བྱེད་པ་གང་ཡང་མེད་པར་འདོད་པ་དང༌། ངའི་ལུགས་ལ་བདག་མེད་པར་འདོད་པ་གཉིས་ཀ་ཡང་། ལས་དང་འབྲས་བུ་འབྲེལ་བའི་བྱ་བྱེད་མི་རུང་བ་ཡིན་པ་དེ་ནི་ཡུ་བུ་གཉིས་ཀ་ལ་གྲུབ་པ་ཡིན་པས་ན། སྐབས་འདིར་ལས་འབྲས་ཀྱི་རྟེན་བདག་ཡོད་པ་དང་མེད་པའི་དོན་ལ་བརྩོད་ཅིང་སྒྲུབ་པར་བྱེད་པ་ནི་དོན་མེད་པའི་རང་བཞིན་མ་ཡིན་ནམ་སྟེ་ཡིན་པའི་ཕྱིར་གསུངས། 

རྒྱུ་ལྡན་འབྲས་བུ་དང་བཅས་ཞེས། །མཐོང་བ་འདི་ནི་སྲིད་མ་ཡིན། །རྒྱུད་གཅིག་ལ་ནི་བརྟེན་ནས་སུ། །བྱེད་པོ་སྤྱོད་པོ་ཞེས་བྱར་བསྟན། །ཞེས་པ་ནི། ཁོ་ན་རེ། གལ་ཏེ་སངས་རྒྱས་ཀྱིས་མདོ་སྡེ་ལས། ལས་གསོག་པ་པོ་རང་གིས་རྣམ་སྨིན་གྱི་འབྲས་བུ་མྱོང་དགོས་ཞེས་གསུངས་པ་མ་ཡིན་ནམ་ཞེ་ན། དེ་ཡང་རྒྱུ་ལས་བྱས་པའམ་བསགས་པ་དང་ལྡན་པའི་སྐད་ཅིག་མ་དེ་ཉིད་ལ་འབྲས་བུ་བདེ་སྡུག་གི་རྣམ་སྨིན་དང་བཅས་པ་ཡིན་ཞེས་མཐོང་བ་འདི་ནི་རྒྱུ་འབྲས་དུས་མཉམ་གྱི་རང་བཞིན་རྣམ་པ་ཀུན་ཏུ་སྲིད་པ་ཡོད་པ་མ་ཡིན་པས་ན། རྒྱུད་དང་ཕུང་པོའི་རིགས་འདྲའི་རྒྱུན་གཅིག་ལ་ནི་བརྟེན་ནས་སུ་ལས་བྱེད་པ་པོའམ་འབྲས་བུ་རྣམ་སྨིན་ལ་ལོངས་སྤྱོད་པ་པོ་ཞེས་བྱ་བ་བསྟན་པར་མཛད་པ་ཙམ་ཡིན་གྱི། དེ་ལས་གཞན་པ་ལས་གསོག་པ་པོ་རང་ཉིད་ཀྱིས་རྣམ་སྨིན་འབྲས་བུ་མྱོང་བ་ལྟ་བུ་དེ་འདྲ་དེ་སྲིད་པ་ཡོད་པ་མ་ཡིན་གསུངས། 

འདས་དང་མ་འོངས་པ་ཡི་སེམས། །བདག་མིན་དེ་ནི་མེད་པའི་ཕྱིར། །འོན་ཏེ་སྐྱེས་སེམས་བདག་ཡིན་ན། །དེ་ཞིག་ན་ཡང་བདེ་མེད་དོ། །ཞེས་པ་ནི། འོ་ན་སེམས་ཉིད་བདག་ཡིན་ནོ་སྙམ་ན། མ་ཡིན་ཏེ། འདས་པའི་སེམས་ནི་བདག་མ་ཡིན་ཏེ། སྐྱེས་ཟིན་ནས་ད་ལྟ་མེད་པ་ཡིན་པའི་ཕྱིར་དང་། མ་འོངས་པའི་སེམས་ཀྱང་བདག་མ་ཡིན་ཏེ། དེ་ནི་ད་ལྟ་མ་སྐྱེས་པ་ཡིན་པའི་ཕྱིར། འོན་ཏེ་ད་ལྟ་སྐྱེས་ཙམ་གྱི་སེམས་ད་ལྟ་བ་དེ་ཉིད་བདག་ཡིན་ནོ་སྙམ་ན། དེ་ཡང་བདག་མ་ཡིན་ཏེ། སྐྱེས་ཟིན་པའི་དེ་མ་ཐག་ཏུ་ཞིག་ཟིན་པ་ན་ཡང་བདག་མེད་དོ། །

དཔེར་ན་ཆུ་ཤིང་སྡོང་པོ་དག །ཆ་ཤས་ཕྱེ་ན་འགའ་མེད་པ། །དེ་བཞིན་རྣམ་པར་དཔྱད་པ་ཡིས། །བཙལ་ན་བདག་ཀྱང་ཡང་དག་མིན། །ཞེས་པ་ནི། དཔེར་ན། ཆུ་ཤིང་གི་སྡོང་པོ་དག་ལ་ཕྱི་དང་ནང་དང་ཆ་ཤས་ཕྱེ་ནས་བཏོན་པ་ཡིན་ན་སྙིང་པོ་བདེན་པར་གྲུབ་པའི་ཆོས་འགའ་ཡང་མེད་པ་ཡིན་པ་དཔེ་དེ་བཞིན་དུ། རིགས་པས་རྣམ་པར་བརྟགས་ཤིང་དཔྱད་པའི་སྒོ་ནས་བཙལ་བ་ཡིན་ན་བདག་ཅེས་བྱ་བ་དེ་ཉིད་ཀྱང་ཡང་དག་པར་དོན་ལ་གྲུབ་པ་ཡོད་པ་མ་ཡིན་ནོ། །

གཉིས་པ་བདག་མེད་ན་སྙིང་རྗེ་མི་འཐད་པར་ཐལ་བའི་རྩོད་པ་སྤོང་བ་ནི། གལ་ཏེ་སེམས་ཅན་ཡོད་མིན་ན། །སུ་ལ་སྙིང་རྗེ་བྱ་ཞེ་ན། །འབྲས་བུའི་དོན་དུ་ཁས་བླངས་པའི། །རྨོངས་པས་བཏགས་པ་གང་ཡིན་པའོ། །ཞེས་པ་ནི། ཁོ་ན་རེ། གལ་ཏེ་སེམས་ཅན་ནམ་བདག་ཅེས་བྱ་བ་བདེན་པར་གྲུབ་པ་ཡོད་པ་མ་ཡིན་ན། འོ་ན་བྱང་ཆུབ་སེམས་དཔའ་རྣམས་ཀྱིས་སུ་ལ་སྡུག་བསྔལ་ལས་འབྲལ་འདོད་ཀྱི་སྙིང་རྗེ་བྱ་དགོས་པ་ཡིན་ཏེ། སྙིང་རྗེ་བྱ་བའི་ཡུལ་མེད་པའི་ཕྱིར་ཞེ་ན། དེ་ཡང་སྐྱོན་མེད་དེ། ཐོག་མར་བསམ་པ་བྱང་ཆུབ་མཆོག་ཏུ་སེམས་བསྐྱེད་པའི་ཚེ་ན་སེམས་ཅན་གཞན་གྱི་དོན་དུ་མ་འོངས་པ་ན་འབྲས་བུ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་དོན་དུ། སེམས་ཅན་དོན་དམ་པར་ཡོད་པ་ཁས་བླངས་པའི་དེ་ཁོ་ན་ཉིད་ལ་རྨོངས་པ་མ་རིག་པས་སེམས་ཅན་དོན་ལ་མེད་ཀྱང་ཡོད་པ་ཉིད་དུ་སྒྲོ་བཏགས་པར་བྱས་པའི་སེམས་ཅན་གང་ཡིན་པ་དེ་དག་ལ་སྙིང་རྗེ་བསྒོམ་པར་བྱ་རུང་བར་གསུངས།

གསུམ་པ་བཏགས་ཡོད་ཀྱི་བདག་མི་འགོག་པར་བསྟན་པ་ནི། སེམས་ཅན་མེད་འབྲས་སུ་ཡི་ཡིན། །བདེན་ཏེ་འོན་ཀྱང་རྨོངས་ལས་འདོད། །སྡུག་བསྔལ་ཉེ་བར་ཞི་དོན་དུ། །འབྲས་བུའི་རྨོངས་པ་བཟློག་མི་བྱ། །ཞེས་པ་ནི། ཁོ་ན་རེ། འོ་ན་སེམས་ཅན་རྣམས་བདག་ཅེས་བྱ་བ་དེ་གཏན་ནས་མེད་ན། འབྲས་བུ་སངས་རྒྱས་ཐོབ་པའི་དོན་དུ་ཞེས་པའི་འབྲས་བུ་དེ་སུ་ལ་ཐོབ་དགོས་པ་ཡིན་ཟེར་ན། དེ་ཡང་དོན་དམ་པར་སེམས་ཅན་མེད་པས་འབྲས་བུ་ཡང་འཐོབ་བྱ་འཐོབ་བྱེད་དང་བྲལ་བར་གྱུར་པ་དེ་བདེན་ཏེ། འོན་ཀྱང་ཀུན་རྫོབ་ཐ་སྙད་སྣང་ཙམ་དུ་དེ་ཁོ་ན་ཉིད་ལ་རྨོངས་པའི་མ་རིག་པས་བཏགས་པ་ལ་བརྟེན་ནས་འབྲས་བུ་སངས་རྒྱས་ཐོབ་པ་དེའང་ཡོད་པ་ཉིད་དུ་འདོད་དོ་གསུངས། འོ་ན་དེ་ལྟ་བུའི་རྨོངས་པ་གང་ཡིན་པ་དེ་བཟློག་བྱའམ་སྤང་བྱ་མ་ཡིན་ནམ་ཞེ་ན། དེ་ཡང་ཁམས་གསུམ་འཁོར་བའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཐམས་ཅད་ཉེ་བར་ཞི་བར་བྱ་པའི་དོན་དུ། བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ་ཞེས་པའི་འབྲས་བུའི་རྨོངས་པ་སྟེ་དེ་ཁོ་ན་ཉིད་ལ་རྨོངས་པའི་མ་རིག་པ་ཞེས་པ་དེ་ཉིད་ནི་གནས་སྐབས་བཟློག་པར་མི་བྱ་སྟེ། དེ་ཡང་དེ་ལ་བརྟེན་ནས་འཁོར་བའི་སྡུག་བསྔལ་ཉེ་བར་ཞི་བར་བྱ་དགོས་པ་ཡིན་པའི་ཕྱིར་རོ་གསུངས། 

སྡུག་བསྔལ་རྒྱུ་ཡི་ང་རྒྱལ་ནི། །བདག་ཏུ་རྨོངས་པས་འཕེལ་བར་འགྱུར། །དེ་ལས་ཀྱང་བཟློག་མེད་ཅེ་ན། །བདག་མེད་སྒོམ་པ་མཆོག་ཡིན་ནོ། །ཞེས་པ་ནི། འོ་ན་བདག་ཏུ་རྨོངས་པའམ་བདག་འཛིན་མ་རིག་པ་དེ་ཉིད་ཀྱང་བཟློག་པར་མི་བྱའོ་སྙམ་ན། དེ་ནི་མ་ཡིན་ཏེ། འཁོར་བའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཐམས་ཅད་འབྱུང་བའི་རྒྱུ་ཡི་ངའོ་སྙམ་པའི་ང་རྒྱལ་ལམ་ལས་འབྲས་ལ་རྨོངས་པའི་མ་རིག་པ་དེ་ཉིད་ནི་བདག་མེད་པ་ལ་བདག་ཡོད་པ་ཉིད་དུ་ཕྱིན་ཅི་ལོག་ཏུ་རྨོངས་པས་འཕེལ་བར་འགྱུར་བ་ཡིན་པས་ན། ངེས་པར་དུ་དེ་ཉིད་ནི་བཟློག་པར་བྱ་དགོས་སོ། ཁོ་ན་རེ། དེ་ལྟ་བུའི་བདག་ཏུ་འཛིན་པའི་ང་རྒྱལ་གང་ཡིན་པ་དེ་ཉིད་ལས་ཟློག་བྱེད་ཀྱི་ཐབས་མེད་དོ་ཞེས་ཟེར་ན། དེ་ཡང་ཟློག་བྱེད་ཀྱི་ཐབས་མེད་པ་ནི་མ་གྲུབ་སྟེ། བདག་མེད་སྒོམ་པ་མཆོག་ཡིན་ནོ་ཞེས་པ་དེ། “བདག་མེད་བདག་དང་འགལ་བས་ན། །བདག་མེད་ལྟ་བས་དེ་སུན་འབྱིན། ”།ཞེས་གསུངས་པ་ལྟར་དུ།བདག་འཛིན་མ་རིག་པ་སྤོང་བར་བྱེད་པ་ལ་ནི་ཆོས་ཐམས་ཅད་བདག་མེད་པ་དེ་ལ་འདྲིས་ཤིང་གོམས་པར་བྱེད་པ་དེ་སྤོང་བར་བྱེད་པའི་གཉེན་པོ་མཆོག་ཏུ་གྱུར་པ་ཡིན་ནོ། །

ཆོས་ཀྱི་བདག་མེད་ཇི་ལྟར་སྒོམ་ཚུལ། གཉིས་པ་ཆོས་ཀྱི་བདག་མེད་ཇི་ལྟར་སྒོམ་པར་བྱེད་པའི་ཚུལ་ལ། གོང་དུ་སྡུག་བསྔལ་ཉེར་ལེན་གྱི་ཕུང་པོའམ། ལུས་ཚོར་སེམས་ཆོས་ལས་གཞན་དུ་གྱུར་པའི་བདག་རྟག་པའི་དངོས་པོ་ཉིད་དུ་མུ་སྟེགས་པས་བཏགས་པ་དེ་ཉིད་རིགས་པའི་སྒོ་ནས་བཀག་ཟིན་ནས། ད་ནི་ཡང་ལུས་ཚོར་སེམས་ཆོས་ཉིད་བདག་འཛིན་གྱི་དམིགས་པ་ཡིན་ནོ་སྙམ་དུ་སྒྲོ་བཏགས་པ་དེ་ཉིད་འགོག་པར་བྱེད་པ་ལ་དྲན་པ་ཉེ་བར་བཞག་པ་བཞི་ལས། དང་པོ་ལུས་དྲན་པ་ཉེ་བར་བཞག་པ་སྒོམ་པའི་ཚུལ་བསྟན་པ་ལ་གསུམ་ལས། དང་པོ་ལུས་སྤྱིར་བརྟག་པ་ནི། ལུས་ནི་རྐང་པ་བྱིན་པ་མིན། །བརླ་དང་རྐེད་པའང་ལུས་མ་ཡིན། །ལྟོ་དང་རྒྱབ་ཀྱང་ལུས་མིན་ཏེ། །བྲང་དང་དཔུང་པའང་ལུས་མ་ཡིན། །ཞེས་པ་ནི། དང་པོ་ལུས་སྤྱིར་བརྟག་པའི་དབང་དུ་བྱས་ཏེ། ལུས་ཞེས་པ་དེ་ཉིད་ཀྱང་དོན་དམ་པར་བདེན་པའི་དངོས་པོར་གྲུབ་པ་ཡོད་པ་མ་ཡིན་ཏེ། མ་ཡིན་པའི་རྒྱུ་མཚན་རེ་རེ་བཞིན་དུ་བཤད་ན། ལུས་ཞེས་བྱ་བ་རྐང་པ་ཡིན་ནམ་ཞེ་ན། རྐང་པ་རྐྱང་པ་ལུས་མ་ཡིན་ཏེ། རྐང་པ་ཡ་གཅིག་མེད་པར་གྱུར་པ་ལ་ལུས་མེད་པར་གྱུར་ན་དེའང་མ་ཡིན་པའི་ཕྱིར། དེ་བཞིན་དུ་རྐང་པའི་བྱིན་པའང་ལུས་མ་ཡིན་ཏེ། བྱིན་པ་བླངས་པ་ཡིན་ན་ལུས་ཡོངས་རྫོགས་ཞིག་པར་ཐལ་བར་འགྱུར་ན་དེའང་མ་ཡིན་པའི་ཕྱིར། དེ་བཞིན་དུ་བརླ་གཡས་པ་དང་གཡོན་པ་དང་། རྐེད་པ་རྐྱང་པ་དེ་ཡང་ལུས་མ་ཡིན་ལ། མདུན་གྱི་ལྟོ་བ་རྐྱང་པ་དང༌། རྒྱབ་ཀྱི་སྒལ་པ་རྐྱང་པ་ཡང་ལུས་མ་ཡིན་ཏེ། དེ་བཞིན་དུ་མདུན་གྱི་བྲང་ཁོག་རྐྱང་པ་དང༌། ལག་པའི་དཔུང་པ་གཡས་པ་དང་གཡོན་པ་རེ་རེའང་ལུས་མ་ཡིན་གསུངས། 

རྩིབ་ལོགས་ལག་པའང་ལུས་མིན་ཏེ། མཆན་ཁུང་ཕྲག་པའང་ལུས་མ་ཡིན། །ནང་ཁྲོལ་རྣམས་ཀྱང་དེ་མིན་ལ། །མགོ་དང་མགྲིན་པའང་ལུས་མིན་ན། །ཞེས་པ་ནི། རྩིབ་མའམ་རྩིབ་ལོགས་གཡས་པ་དང་གཡོན་པ་རེ་རེ་བཞིན་དུ་བཅད་ན་དེའང་ལུས་མ་ཡིན་པའི་ཕྱིར་དང༌། ལག་པ་གཡས་པ་དང་གཡོན་པ་རྐྱང་པ་ཡང་ལུས་མ་ཡིན་ཏེ། དེ་བཞིན་དུ་ལག་པའི་འོག་གི་མཆན་ཁུང་གཡས་པ་དང་གཡོན་པ་རྐྱང་པ་ལུས་མ་ཡིན་ལ། ལག་པའི་དཔུང་པ་དང་མགོ། ཕྲག་པ་གཡས་པ་དང་གཡོན་པ་རྐྱང་པའང་ལུས་མ་ཡིན་ལ། ལུས་ཀྱི་ནང་ཁྲོལ་གློ་བ་དང་མཆིན་པ་དང་མཁལ་མ། མཚེར་པ་དང་ལོང་ཀ་སོགས་དེ་རྣམས་ཀྱང་རེ་རེ་བཞིན་དུ་ལུས་ཡིན་མིན་དཔྱད་ན་དེ་དག་ཀྱང་རེ་རེ་ནས་ལུས་དེ་མ་ཡིན་ལ། མགོ་བོ་རྐྱང་པ་དང་མགོ་བོ་ལ་ཡོད་པའི་མིག་གཡས་གཡོན་དང་། རྣ་བ་གཡས་གཡོན་དང༌། སྣ་བུག་རྐྱང་པ་དང༌། མཆུ་ཡར་མཆུ་དང་མར་མཆུ། དེ་བཞིན་སོ་དང་ལྕེ་རེ་རེ་བཞིན་དུ་དཔྱད་ན་རེ་རེ་དེ་ལུས་མ་ཡིན་པ་དང་། དེ་བཞིན་མགྲིན་པ་དང་སྐེ་རྐྱང་པ་དེ་ཡང་ལུས་མ་ཡིན་ན། 

འདི་ལ་ལུས་ནི་གང་ཞིག་ཡིན། །གལ་ཏེ་ལུས་འདི་ཐམས་ཅད་ལ། །ཕྱོགས་རེ་ཡིས་ནི་གནས་གྱུར་ན། །ཆ་རྣམས་ཆ་ལ་གནས་གྱུར་མོད། །དེ་རང་ཉིད་ནི་གང་ལ་གནས། །ཞེས་པ་ནི། འདི་ལ་དེ་ལྟར་དུ་དཔྱད་པ་ཡིན་ན་ལུས་ནི་ངོ་བོ་གང་ཞིག་ཏུ་གྲུབ་པ་ཡིན་ནམ། གལ་ཏེ་ལུས་འདི་ཡན་ལག་དང་ཉིང་ལག་སྟེ་མགོ་དང་ལག་པ་གཡས་གཡོན་རྐང་པ་སོགས་ཐམས་ཅད་ལ་ཕྱོགས་རེ་ཕྱོགས་རེའི་སྒོ་ནས་ལུས་ཆ་ཚང་བ་གཅིག་གནས་པར་གྱུར་པ་ཡིན་པར་འདོད་ན། འོ་ན་ལུས་ཀྱི་ཆ་ཤས་དེ་རྣམས་ཐམས་ཅད་ནི་ཡན་ལག་མགོ་དང་རྐང་པ་ལག་པ་ལ་སོགས་པའི་ཆ་རྣམས་ལ་གནས་པར་གྱུར་པ་ཡིན་མོད་ཀྱི། ལུས་དེ་ཁོ་རང་རང་ཉིད་ནི་ཡུལ་ལམ་གནས་གང་ལ་གནས་པ་ཡིན་ཏེ་དེ་གང་ལ་ཡང་གནས་པ་མེད་པའི་ཕྱིར། 

གལ་ཏེ་བདག་ཉིད་ཀུན་གྱི་ལུས། །ལག་སོགས་རྣམས་ལ་གནས་ན་ནི། །ལག་སོགས་དེ་དག་ཇི་སྙེད་པ། །དེ་སྙེད་ཀྱི་ནི་ལུས་སུ་འགྱུར། །ཞེས་པ་ནི། གལ་ཏེ་ལུས་དེ་བདག་ཉིད་ཀུན་གྱི་ལུས་ཡོངས་སུ་རྫོགས་པ་ཆ་ཚང་བ་དེ་ལག་པ་རྐང་པ་མགོ་བོ་སོགས་རྣམས་ལ་རེ་རེ་བཞིན་དུ་གནས་པར་འདོད་ན་ནི། འོ་ན་ལག་པ་དང་རྐང་པ་སོགས་དེ་དག་ཇི་སྙེད་པ་དེ་སྙེད་ཀྱི་ནི་ལུས་སུ་སྟེ་ལག་པ་གཉིས་ལ་ལུས་གཉིས། རྐང་པ་གཉིས་ལ་ལུས་གཉིས། མགོ་བོ་ལ་ལུས་གཅིག་ལྟ་བུ་དང༌། མིག་གཡས་གཡོན་དང་རྣ་བ་གཡས་གཡོན་རེ་རེ་ལའང་ལུས་རེ་རེ་ལྟ་བུ། ཡན་ལག་དང་ཉིང་ལག་གྲངས་གང་ཇི་སྙེད་ཅིག་ཡོད་པར་གྱུར་པ་དེ་སྙེད་ཀྱི་ནི་ལུས་སུ་ཐལ་བར་འགྱུར་བ་ནི་དེ་ཡང་སུས་ཀྱང་མི་འདོད་པའི་ཕྱིར་གསུངས། 

ཕྱི་དང་ནང་ལ་ལུས་མེད་ན། ཇི་ལྟར་ལག་སོགས་ལ་ལུས་ཡོད། །ལག་སོགས་རྣམས་ལས་གཞན་མེད་ན། །དེ་ནི་ཇི་ལྟར་ཡོད་པ་ཡིན། །ཞེས་པ་ནི། དེ་ལྟར་དཔྱད་ན་ཕྱིའི་པགས་པ་དང་སེན་མོ་དང་སྐྲ་ལ་སོགས་པ། ནང་གི་ཤ་དང་རུས་པ་དང་ཁྲག་ནང་ཁྲོལ་སོགས་དེ་རྣམས་རེ་རེ་བཞིན་དུ་དཔྱད་ན་ལུས་ཞེས་བྱ་བ་སྙིང་པོའི་ངོ་བོ་གྲུབ་པ་ཞིག་མེད་ན། ཇི་ལྟར་ན་ལག་པ་དང་རྐང་པ་སོགས་ཡན་ལག་དང་ཉིང་ལག་དེ་དག་ལ་ལུས་ཡོད་དེ་ལུས་མེད་པའི་ཕྱིར། ཡང་ལག་པ་དང་རྐང་པ་དང་མགོ་བོ་ལ་སོགས་པ་དེ་རྣམས་ལས་གཞན་དུ་གྱུར་པ་ག་ཤེད་ཅིག་ན་ལུས་ཞེས་བྱ་བ་བདེན་གྲུབ་ཀྱི་ཆོས་དེ་མེད་ན། །ལུས་དེ་ནི་ཚུལ་ཇི་ལྟར་ན་རང་གི་ངོ་བོ་བདེན་པར་གྲུབ་པ་ཡོད་པ་ཡིན་ཏེ་བདེན་གྲུབ་ཀྱི་ལུས་ཞེས་བྱ་བ་ཡོད་པ་མ་ཡིན་ན། 

དེས་ན་ལུས་མེད་ལག་སོགས་ལ། །རྨོངས་པ་ཡིས་ནི་ལུས་བློར་འགྱུར། །དབྱིབས་སོགས་བཀོད་པའི་ཁྱད་པར་གྱིས། །ཐོ་ཡོར་ལ་ནི་མི་བློ་བཞིན། །ཞེས་པ་ནི། རྒྱུ་མཚན་དེས་ན་ལུས་ཞེས་བྱ་བ་དོན་ལ་བདེན་པར་གྲུབ་པ་གང་ཡང་མེད་ཀྱང་ཐ་སྙད་མ་བརྟགས་མ་དཔྱད་ཀུན་རྫོབ་སྣང་ཙམ་གྱི་སྐབས་ལ་ལག་པ་དང་རྐང་པ་དང་མགོ་བོ་སྟེ། མདོར་ན་ཡན་ལག་དང་ཉིང་ལག་སོགས་དེ་དག་གི་ཚོགས་པ་ཙམ་ལ་དེ་ཁོ་ན་ཉིད་ལ་རྨོངས་པ་མ་རིག་པའི་བསམ་པའི་འཛིན་སྟངས་ཀྱིས་ནི་ལུས་ཞེས་བྱ་བའི་བློ་ཉིད་དུ་སྐྱེ་བར་འགྱུར་བ་ཡིན་པ་སྟེ། དཔེར་ན། མགོ་བོ་དང་རྐང་པ་དང་ལག་པའི་དབྱིབས་སོགས་བཀོད་པའི་ཁྱད་པར་གྱིས་ས་དང་རྡོ་དང་ཤིང་བུ་ལ་སོགས་པ་ལས་ཐོ་ཡོར་བརྩིགས་པར་བྱས་པ་དེ་ཉིད་ལ་ས་འཚུབ་ཀྱི་གནས་སྐབས་ལྟ་བུ་ན་མི་ཡིན་པའི་བློ་སྐྱེ་བར་འགྱུར་བ་དཔེ་དེ་བཞིན་ཡིན་པར་གསུངས། 

ཇི་སྲིད་རྐྱེན་ཚོགས་དེ་སྲིད་དུ། ། ལུས་ནི་སྐྱེས་བུ་ལྟར་སྣང་བ། ། དེ་བཞིན་ཇི་སྲིད་ལག་སོགས་ལ། ། དེ་ཡོད་དེ་སྲིད་དེར་ལུས་སྣང༌། ། ཞེས་པ་ནི། དུས་ཇི་སྲིད་དུ་རླུང་སེམས་ཀྱི་སྒོ་ནས་གཡོ་ཞིང་འགུལ་བ་ལ་སོགས་པའི་རྐྱེན་ཚོགས་པ་ཡོད་པ་དུས་དེ་སྲིད་དུ་ལུས་དེ་ནི་སྐྱེས་བུའམ་གང་ཟག་ལྟར་དུ་སྣང་བར་གྱུར་པ་ཡིན་པ་དེ་བཞིན། ཇི་སྲིད་དུ་ལག་པ་དང་རྐང་པ་མགོ་བོ་སོགས་དེ་ཉིད་ལ་ལག་སོགས་ཀྱི་ཚོགས་པ་དེ་ཡོད་པ་དུས་དེ་སྲིད་དུ་ནི་དེ་ལ་ལུས་ལྟར་དུ་སྣང་བ་ཙམ་ཡིན་གྱི། དོན་ལ་དཔྱད་ན་ལུས་ཞེས་པ་དེ་རང་གི་ངོ་བོ་བདེན་པར་གྲུབ་པའི་ཆོས་གང་ཡང་ཡོད་པ་མ་ཡིན་གསུངས། །

གཉིས་པ་ཡན་ལག་བྱེ་བྲག་ཏུ་བརྟག་པ་ནི། དེ་བཞིན་སོར་མོའི་ཚོགས་ཡིན་ཕྱིར། །ལག་པའང་གང་ཞིག་ཡིན་པར་འགྱུར། །དེ་ཡང་ཚིགས་ཀྱི་ཚོགས་ཡིན་ཕྱིར། །ཚིགས་ཀྱང་རང་གི་ཆ་ཕྱེ་བས། ། ཞེས་པ་ནི། ལུས་ལ་དཔྱད་པ་དེ་བཞིན་དུ་ལག་པ་དང་རྐང་པ་མགོ་བོ་ལ་སོགས་པ་དེ་དག་ཡོད་དམ་བསམ་ན། དེ་ཡང་ལག་པ་ལྟ་བུ་ཡིན་ན་སོར་མོ་མཐེ་བོང་དང་གུང་མོ་དང་མཛུབ་མོ་དང་སྲིན་ལག་དང་མཐེའུ་ཆུང་དེ་རྣམས་འདུས་པའི་ཚོགས་པ་ཙམ་ཡིན་པའི་ཕྱིར་ན་ལག་པ་ཞེས་བྱ་བ་དེའང་གང་ཞིག་ཡིན་པར་འགྱུར་ཏེ། སོར་མོ་ལྔ་སོ་སོར་ཕྱེ་ན་ལག་པ་ཡང་མ་གྲུབ་པ་ཡིན་པའི་ཕྱིར། འོ་ན་སོར་མོ་རེ་རེ་བཞིན་དུ་ཡོད་པ་ཡིན་ནམ་སྙམ་ན། སོར་མོ་དེ་ཡང་ཚིགས་སྟོད་མ་དང་བར་མ་དང་ཐ་མ་རྣམས་ཚིགས་ཀྱི་ཚོགས་ཡིན་པའི་ཕྱིར་ན། ཚིགས་རྣམས་སོ་སོར་ཕྱེ་ན་སོར་མོ་ཡང་དོན་ལ་མ་གྲུབ་པ་ཡིན་པ་དང༌། ཚིགས་དེ་དག་ཀྱང་རང་རང་གི་ཆ་ཤས་དང༌། པགས་པ་དང་རུས་པ་དང་རྐང་ལྟ་བུ་སོ་སོར་ཕྱེ་བས་ཚིགས་ཀྱང་རང་གི་ངོ་བོ་གྲུབ་པ་ཡོད་པ་མིན་ལ། 

ཆ་ཡང་རྡུལ་དུ་ཕྱེ་བས་ཏེ། །རྡུལ་དེའང་ཕྱོགས་ཆའི་དབྱེ་བ་ཡིས། །ཕྱོགས་དབྱེའང་ཆ་ཤས་དང་བྲལ་ཕྱིར། །མཁའ་བཞིན་དེས་ན་རྡུལ་ཡང་མེད། །ཅེས་པ་ནི། ཚིགས་ཀྱི་ཆ་ཤས་དེ་དག་ཐམས་ཅད་ཀྱང་རེ་རེ་བཞིན་དུ་ཞིབ་མོར་རྡུལ་ཕྲན་གྱི་བར་དུ་ཕྱེ་བར་བྱས་པས། ཡང་ཚིགས་ཀྱི་ཆ་ཤས་ཤ་དང་རུས་པ་དེ་རྣམས་ཀྱང་གྲུབ་པ་ཡོད་པ་མིན་ལ། རྡུལ་དེ་དག་ཀྱང་ཤར་དང་ལྷོ་དང་ནུབ་དང་བྱང་། སྟེང་དང་འོག་ལྟ་བུ་ཕྱོགས་དང་ཕྱོགས་མཚམས་ཀྱི་ཆའི་དབྱེ་བ་བྱས་ན་རྡུལ་དེའང་མ་གྲུབ་ལ། ཕྱོགས་དབྱེ་བྱས་པའི་ཤར་ཕྱོགས་དང་ལྷོ་ཕྱོགས་དང༌། ནུབ་ཕྱོགས་ལྟ་བུའི་ཆ་ཤས་དེ་དག་རེ་རེ་ཡང་ཐོག་མཐའ་བར་གསུམ་མམ་སྟེང་འོག་བར་གསུམ་ལྟ་བུའི་སྒོ་ནས་དཔྱད་པའམ། ཡང་ན་དྲུག་གི་གཅིག་ཅར་སྦྱར་བ་ན་ཕྲ་རབ་རྡུལ་ཆ་དྲུག་ཏུ་འགྱུར་བའི་རིགས་པའི་སྒོ་ནས་དཔྱད་ན་ཆ་ཤས་དང་བྲལ་བ་ཡིན་པའི་ཕྱིར། ནམ་མཁའ་བཞིན་དུ་མེད་པར་གྱུར་པ་རྒྱུ་མཚན་དེས་ན་རྡུལ་ཞེས་བྱ་བ་དེ་ཉིད་ཀྱང་དོན་ལ་གྲུབ་པ་མེད་པར་གསུངས། །

གསུམ་པ་དེས་ན་ལུས་ལ་ཆགས་པ་སྤང་དགོས་པར་བསྟན་པ་ནི། དེ་ལྟར་རྨི་ལམ་ལྟ་བུ་ཡི། །གཟུགས་ལ་དཔྱོད་ལྡན་སུ་ཞིག་ཆགས། །གང་ཚེ་དེ་ལྟར་ལུས་མེད་པ། །དེ་ཚེ་སྐྱེས་གང་བུད་མེད་གང་། །ཞེས་པ་ནི། གོང་དུ་བཤད་པ་དེ་ལྟར་དུ་ལུས་ཞེས་མ་བརྟགས་མ་དཔྱད་པར་སྣང་ཙམ་དུ་གྲུབ་པ་ཡིན་གྱི། རིགས་པས་བརྟགས་ཤིང་དཔྱད་ན་གཏན་ནས་རང་གི་ངོ་བོ་མ་གྲུབ་པ་ཡིན་པས་རྨི་ལམ་ལྟ་བུར་གྱུར་པའི་ལུས་སམ་གཟུགས་དེ་ཉིད་ལ་རྣམ་དཔྱོད་དང་ལྡན་པའི་གང་ཟག་སུ་ཞིག་གིས་ཆགས་ཤིང་ཞེན་པར་བྱ་སྟེ་བྱ་མི་འོས་ལ། དུས་གང་གི་ཚེ་རིགས་པས་དཔྱད་པ་དེ་ལྟར་ན་ལུས་མེད་པའམ་དོན་ལ་གྲུབ་པ་མེད་པ་དུས་དེའི་ཚེ་ན་སྐྱེས་པ་ཞེས་བྱ་བ་དང་བུད་མེད་ཅེས་བྱ་བ་དོན་བདེན་པར་གྲུབ་པ་གང་ཞིག་ཡིན་ཏེ་གང་ཡང་གྲུབ་པ་ཡོད་པ་མ་ཡིན་པ་སྟེ། སེམས་ཅན་རང་བཞིན་མྱ་ངན་འདས། །ཞེས་གསུངས་པ་ལྟར་དུ་ལུས་དོན་ལ་གྲུབ་པ་མེད་པ་སྟེ་ལུས་དྲན་པ་ཉེ་བར་བཞག་པ་ཞེས་བྱ་བསྟན་པ་ཡིན།

གཉིས་པ་ཚོར་བ་དྲན་པ་ཉེར་བཞག་སྒོམ་པའི་ཚུལ་ལ་བཞི་ལས། དང་པོ་ཚོར་བའི་ངོ་བོ་ལ་བརྟགས་པ་ནི། སྡུག་བསྔལ་དེ་ཉིད་དུ་ཡོད་ན། །ཅི་སྟེ་རབ་དགའ་ལ་མི་གནོད། །བདེ་ན་མྱ་ངན་གདུང་སོགས་ལ། །ཞིམ་སོགས་ཅི་སྟེ་དགའ་མི་བྱེད། །ཅེས་པ་ནི། ཚོར་བ་ཞེས་བྱ་བ་ནི་སེམས་ལས་བྱུང་པ་སྟེ་སེམས་ཀྱི་ཀུན་འགྲོ་རྣམ་པར་ཤེས་པའི་ཚོགས་དྲུག་པོ་ཐམས་ཅད་ཀྱི་འཁོར་དུ་འབྱུང་བའི་ཉམས་སུ་མྱོང་བའི་བདག་ཉིད་ཅན་ཏེ། དེ་ཡང་ངོ་བོའི་དབང་དུ་བྱས་ན། ཚོར་བ་བདེ་བ། སྡུག་བསྔལ་བཏང་སྙོམས་གསུམ་མམ། ཡང་ལུས་དང་སེམས་ཀྱི་སྒོ་ནས་དབྱེ་ན། ཚོར་བ་བདེ་བ་དང་སྡུག་བསྔལ་གཉིས། ཡིད་བདེ་བ་དང་ཡིད་མི་བདེ་བ་གཉིས། བཏང་སྙོམས་དང་བཅས་ཏེ་རྣམ་པ་ལྔ། རྟེན་དབང་པོའི་སྒོ་ནས་དབྱེ་ན། མིག་གིས་འདུས་ཏེ་རེག་པའི་རྐྱེན་གྱི་ཚོར་བ། རྣ་བའི་འདུས་ཏེ་རེག་པའི་རྐྱེན་གྱི་ཚོར་བ། སྣའི་འདུས་ཏེ་རེག་པའི་རྐྱེན་གྱི་ཚོར་བ། ལྕེའི་འདུས་ཏེ་རེག་པའི་རྐྱེན་གྱི་ཚོར་བ། ལུས་ཀྱི་འདུས་ཏེ་རེག་པའི་རྐྱེན་གྱི་ཚོར་བ། ཡིད་ཀྱི་འདུས་ཏེ་རེག་པའི་རྐྱེན་གྱི་ཚོར་བ་ཞེས་རྣམ་པ་དྲུག །དེ་དག་རེ་རེ་ལ་ནང་གསེས་ཀྱི་བདེ་བ་དང༌། སྡུག་བསྔལ། བཏང་སྙོམས་གསུམ་གསུམ་ཞེས་དབྱེ་ན། ཡིད་ཉེ་བར་རྒྱུ་བ་རྣམ་པ་བཅོ་བརྒྱད་དུ་ཡང་འགྱུར་ལ། དེ་ལྟ་བུའི་ཚོར་བ་དེ་ཉིད་གྲངས་ཅན་པ་རྣམས་ཀྱིས་གཙོ་བོར་ཡོན་ཏན་རྡུལ་དང་མུན་པ་སྙིང་སྟོབས་གསུམ་སྟེ། མདོར་ན་ངོ་བོ་རྟག་པ་ཡིན་པར་འདོད་པ་ལ། དེ་རང་བཞིན་གྱིས་མ་གྲུབ་པ་བསྟན་པར་བྱེད་པ་ལ། དེས་ན་ཚོར་བ་སྡུག་བསྔལ་ཞེས་པ་དེ་ཉིད་དེ་ཁོ་ན་ཉིད་དུ་བདེན་པར་གྲུབ་པ་ཡོད་ན། འོ་ན་ཅི་སྟེ་གང་ཟག་གི་སེམས་རྒྱུད་རབ་ཏུ་དགའ་ཞིང་སྤྲོ་བར་གྱུར་པའི་གནས་སྐབས་ལ་ཚོར་བ་སྡུག་བསྔལ་དེས་མི་གནོད་དེ་གནོད་དགོས་སོ། །ཚོར་བ་བདེ་བ་ཞེས་པ་དེ་ཉིད་ཀྱང་དོན་ལ་བདེན་པར་གྲུབ་ན། བུ་ཤི་བའམ་ཕ་མ་ཤི་བ་ལྟ་བུས་སེམས་ལ་ཤིན་ཏུ་མྱ་ངན་གྱི་སྡུག་བསྔལ་དྲག་པོས་གདུང་བ་སོགས་ཀྱི་གནས་སྐབས་ལ་ཡང་དགའ་བའི་ཆ་རྐྱེན་ཁ་ཟས་ཞིམ་པོ་དང༌། ལྟད་མོ་མཚར་པོ་བསྟན་པ་སོགས་ལ་ཅི་སྟེ་ན་དགའ་བར་མི་བྱེད་དེ་བྱེད་པར་འོས་གསུངས། 

སྟོབས་དང་ལྡན་པས་ཟིལ་མནན་ཕྱིར། །གལ་ཏེ་དེ་མྱོང་མ་ཡིན་ན། །གང་ཞིག་ཉམས་མྱོང་བདག་ཉིད་མིན། །དེ་ཚེ་ཚོར་བ་ཇི་ལྟར་ཡིན། །ཞེས་པ་ནི། ཁོ་ན་རེ། གལ་ཏེ་སེམས་རབ་ཏུ་དགའ་བར་གྱུར་པའི་གནས་སྐབས་ན་ལར་སྡུག་བསྔལ་གྱི་ཚོར་བ་དེ་ཉིད་ཡོད་ཀྱང་བདེ་བ་དེས་ཟིལ་གྱིས་གནོན་པའི་སྟོབས་ཀྱི་སྒོ་ནས་སྡུག་བསྔལ་དེ་དངོས་སུ་ཉམས་སུ་མྱོང་བ་མ་ཡིན་ནོ་སྙམ་ན། ཚོར་བ་སྡུག་བསྔལ་གྱི་རང་བཞིན་གང་ཞིག་རང་གི་ངོ་བོ་ཉམས་སུ་མྱོང་བའི་བདག་ཉིད་མ་ཡིན་པ་དེ་ནི་ཚོར་བ་ཇི་ལྟར་ན་ཡིན་ཏེ་ཚོར་བ་ཡང་མ་ཡིན་པར་འགྱུར་གསུངས།

སྡུག་བསྔལ་ཕྲ་མོ་ཉིད་དུ་ཡོད། །འདི་ཡི་རགས་པ་བསལ་མིན་ནམ། །ཞེས་པ་ནི། ཁོ་ན་རེ། གལ་ཏེ་ཚོར་བ་བདེ་བའི་གནས་སྐབས་སུ་སྡུག་བསྔལ་གཏན་ནས་མེད་པ་མ་ཡིན་པ་སྡུག་བསྔལ་ཕྲ་མོ་ཡོད་ཀྱང་བདེ་བ་ཆེན་པོས་བག་ལ་ཞ་བར་གྱུར་ཏེ། འོ་མའི་བཏུང་བ་མང་ཙམ་གྱི་ནང་དུ་ཆུ་ཅུང་ཟད་ཡོད་ན་ཡང་ཆུ་ཡི་རོ་མི་མངོན་པ་ལྟ་བུ་ཡིན་སྙམ་དུ་སེམས་ན། འོ་ན་སྡུག་བསྔལ་འདི་ཡི་རགས་པ་ཆེན་པོ་དེ་ནི་མེད་པར་བྱས་ཏེ་བསལ་བ་མིན་ནམ་སྟེ་ཡིན་པའི་ཕྱིར་ན་ཕྲ་བ་དང་རགས་པ་ཉིད་དུ་གྱུར་པ་དེ་ཡང་མི་རྟག་པར་འགྱུར་བ་ཡིན་པའི་ཕྱིར་གསུངས། 

དེ་ནི་དེ་ལས་གཞན་འགའ་ཙམ། །ཞེ་ན་ཕྲ་ཉིད་དེ་ཡང་དེའི། །ཞེས་པ་ནི། སྡུག་བསྔལ་གྱི་ཚོར་བ་དེ་ནི་སྡུག་བསྔལ་དེ་ལས་གཞན་པའི་དགའ་བའི་ཆ་ཤས་ཕྲ་མོ་ཙམ་དུ་སྐྱེས་པ་ཡིན་པས། དོན་ལ་དེ་སྡུག་བསྔལ་ཉིད་དུ་རྣམ་པ་འཇོག་གོ་ཞེས་སྙམ་ན། དགའ་བ་ཡིན་པའི་ཕྲ་མོ་གང་ཡིན་པ་དེ་ཉིད་ཀྱང་སྡུག་བསྔལ་དེའི། 

གལ་ཏེ་འགལ་རྐྱེན་སྐྱེས་པས་ན། །སྡུག་བསྔལ་སྐྱེས་པ་མིན་ན་ནི། །ཚོར་བར་རྟོག་པས་མངོན་ཞེན་ཉིད། །ཡིན་ཞེས་བྱ་བར་གྲུབ་མིན་ནམ། །ཞེས་པ་ནི། གལ་ཏེ་སྡུག་བསྔལ་དེའི་འགལ་རྐྱེན་དེ་སྤོང་བར་བྱེད་པའི་གཉེན་པོའི་རིགས་སུ་སྐྱེས་པར་གྱུར་པ་ཡིན་པས་ན་དེ་བདེ་བ་ཡིན་པ་མ་གཏོགས། དེ་སྡུག་བསྔལ་དུ་སྐྱེས་པའི་རང་བཞིན་མ་ཡིན་པར་འདོད་ན་ནི། འོ་ན་ཚོར་བ་བདེ་བ་དང་སྡུག་བསྔལ་ཞེས་པ་དེ་ཡང་བློ་རྣམ་པར་རྟོག་པས་རང་དགར་མངོན་པར་ཞེན་པ་ཙམ་ཡིན་གྱི། རང་གི་ངོ་བོ་རང་བཞིན་གྱི་བདེན་པར་གྲུབ་པ་གང་ཡང་ཡོད་པ་མ་ཡིན་ན། 

དེ་ཉིད་ཕྱིར་ན་འདི་ཡི་ནི། །གཉེན་པོ་རྣམ་དཔྱད་འདི་བསྒོམ་སྟེ། །རྣམ་བརྟགས་ཞིང་ལས་བྱུང་པ་ཡི། །བསམ་གཏན་རྣལ་འབྱོར་པ་ཡི་ཟས། །ཞེས་པ་ནི། རྒྱུ་མཚན་དེ་ཉིད་ཀྱི་ཕྱིར་ན་བདེ་བ་དང་སྡུག་བསྔལ་གྱི་ཚོར་བ་འདི་ཡི་ནི་གཉེན་པོ་ཚོར་བ་རང་བཞིན་གྱིས་མ་གྲུབ་པ་ཉིད་དུ་རྣམ་པར་དཔྱད་པར་བྱ་བ་འདི་ནི་བསྒོམ་པའམ་ཉམས་སུ་བླང་བར་བྱ་སྟེ། དེ་ལྟ་བུའི་ཚོར་བ་ལ་མངོན་ཞེན་བཀག་སྟེ་ཚོར་བ་བདེ་སྡུག་བཏང་སྙོམས་ལ་རིགས་པས་རྣམ་པར་བརྟགས་ཤིང་དཔྱད་པར་བྱས་པའི་ཞིང་ས་བཟང་པོ་ལྟ་བུ་དེ་ལས་བྱུང་པ་ཡི་ཚོར་བ་རང་བཞིན་མེད་པར་རྟོགས་པའི་བསམ་གཏན་ནམ་ཏིང་ངེ་འཛིན་དེ་ནི་རྣལ་འབྱོར་པ་ཡི་ཡོན་ཏན་གྱི་ལུས་ཟུངས་གོང་ནས་གོང་དུ་འཕེལ་ཞིང་རྒྱས་པར་བྱེད་པའི་ཟས་སུ་འགྱུར་བ་ཡིན་པར་གསུངས།

གཉིས་པ་ཚོར་བའི་རྒྱུ་ལ་བརྟགས་ཤིང་དཔྱད་པ་ནི། གལ་ཏེ་དབང་དོན་བར་བཅས་ན། །དེ་དག་གང་དུ་ཕྲད་པར་འགྱུར། །བར་མེད་ན་ཡང་གཅིག་ཉིད་དེ། །གང་ཞིག་གང་དང་འཕྲད་པར་འགྱུར། །ཞེས་པ་ནི། ཚོར་བའི་རྒྱུ་ནི་ཡུལ་དང་། དབང་པོ། ཤེས་པ་གསུམ་འདུས་པའི་རིག་པ་ཞེས་སེམས་བྱུང་དེ་ཉིད་ཡིན་པ་ལ། དེའང་རང་གི་ངོ་བོ་མ་གྲུབ་པ་ཡིན་པ་སྟེ། གལ་ཏེ་མིག་གི་དབང་པོ་དང་། དོན་གཟུགས་ཀྱི་སྐྱེ་མཆེད་གཉིས་པོ་དེ་ཕྲད་ཅེས་བྱ་བ་དེ་བར་དང་བཅས་པའི་སྒོ་ནས་ཕྲད་པ་ཡིན་ནམ། བར་མེད་པའི་སྒོ་ནས་ཕྲད་པ་ཡིན་ནམ་ཞེས་བརྟག །དེ་བར་དང་བཅས་པ་ཡིན་པར་འདོད་ན། དབང་པོ་དང་དོན་དེ་དག་གང་དུ་ཕྲད་པར་འགྱུར་ཏེ་ཕྲད་པར་མི་འགྱུར་ཏེ། བར་དང་བཅས་པ་ཡིན་པའི་ཕྱིར། ཡང་དབང་པོ་དང་དོན་གཉིས་པོ་བར་མེད་པའི་རང་བཞིན་གྱི་སྒོ་ནས་ཕྲད་པ་ཡིན་ཟེར་ན། བར་མེད་ན་ནི་ངོ་བོ་གཅིག་ཉིད་དུ་འགྱུར་བ་ཡིན། དེས་ན་དབང་པོ་གང་ཞིག་དོན་གང་ཞིག་དང་ཕྲད་པར་འགྱུར་ཏེ། དེ་ཡང་འཕྲད་བྱ་ཕྲད་བྱེད་གཉིས་མེད་པ་ཡིན་པའི་ཕྱིར་ཕྲད་དུ་མི་རུང་བར་གསུངས། 

རྡུལ་ཕྲན་རྡུལ་ཕྲན་ལ་འཇུག་མེད། །དེ་ནི་སྐབས་མེད་མཉམ་པ་ཡིན། །མ་ཞུགས་པ་ལ་འདྲེས་མེད་ཅིང་། །མ་འདྲེས་པ་ལ་ཕྲད་པ་མེད། །ཅེས་པ་ནི། མིག་དབང་དང་ཡུལ་གཟུགས་ལྟ་བུ། རྣ་བའི་དབང་པོ་དང་ཡུལ་སྒྲ་ལྟ་བུ། སྣའི་དབང་པོ་དང་དྲི་ལྟ་བུ། ལྕེའི་དབང་པོ་དང་རོ་ལྟ་བུ། ལུས་ཀྱི་དབང་པོ་དང་རེག་བྱ་ལྟ་བུ་དེ་གཉིས་ཕྲད་ཟེར་ན། དེའང་མདུན་གྱི་རྡུལ་ཕྲན་དང་རྒྱབ་ཀྱི་རྡུལ་ཕྲན་གཉིས་ཕྱོགས་སོ་སོར་གནས་པར་གྱུར་པས་མདུན་ཕྱོགས་ནས་ཕྲད་ན་རྒྱབ་ཕྱོགས་དེ་མ་ཕྲད་པ་དང༌། ཤར་ནས་ཕྲད་ན་ནུབ་ནས་མ་ཕྲད་པ་ལྟ་བུའི་ཕྲད་མ་ཕྲད་པའི་ཆ་ཤས་ཡོད་པ་མ་ཟད། ཕྲད་ཅེས་པ་ནི་རྡུལ་ཕྲན་གཅིག་གི་ནང་དུ་རྡུལ་ཕྲན་གཞན་གཅིག་འཇུག་དགོས་ན་དེའང་རྡུལ་ཕྲན་ནི་རྡུལ་ཕྲན་གཞན་ལ་འཇུག་པ་ནི་མེད་ཅིང༌། མེད་པའི་རྒྱུ་མཚན་དེ་ལ་ནི་གཞན་དང་གཞན་འཇུག་པའི་གོ་སྐབས་ཀྱི་ནམ་མཁའ་སྟོང་པ་ལྟ་བུ་དེ་འདྲ་མེད་པ་སྟེ། དེ་གཉིས་ཀ་དེ་གཟུགས་པོ་ཆེ་ཆུང་བོང་ཚོད་མཉམ་པའི་རང་བཞིན་ཅན་ཡིན་པའི་ཕྱིར། ཡང་རྡུལ་ཕྲན་གཅིག་ལ་རྡུལ་ཕྲན་གཞན་གཅིག་མ་ཞུགས་པ་ལྟ་བུ་དེ་འདྲ་ཡིན་པ་ལ་ནི་དེ་ནས་ཕར་ཚུར་འདྲེས་པ་མེད་ཅིང་སོ་སོར་ཕན་ཚུན་མ་འདྲེས་པ་དེ་ཉིད་ལ་ཕྲད་ཅེས་བྱ་བའི་རྣམ་པར་བཞག་པ་དེའང་རུང་བ་མེད་གསུངས། 

ཆ་མེད་པ་ལའང་ཕྲད་པ་ཞེས། །བྱ་བ་ཇི་ལྟར་འཐད་པར་འགྱུར། །ཕྲད་པ་དང་ནི་ཆ་མེད་པར། །གལ་ཏེ་མཐོང་ན་བསྟན་པར་གྱིས། །ཞེས་པ་ནི། རྡུལ་ཕྲན་ཆ་བཅས་ལ་ཕྲད་དུ་མི་རུང་ན་ཡང་། ཆ་མེད་ལ་ཕྲད་དུ་རུང་བ་ཡོད་པའི་ཕྱིར་བསམ་ན། དེ་ཡང་ཤར་ལྷོ་ནུབ་བྱང་སོགས་ཕྱོགས་ཀྱི་ཆ་མེད་པ་དེ་ཉིད་ལ་གཞན་དང་གཞན་ཕྲད་པ་ཞེས་ཇི་ལྟར་ན་འཐད་པར་འགྱུར་ཏེ་མི་འགྱུར་ཏེ། ཆ་མེད་ན་དངོས་མེད་དུ་འགྱུར་བས། དངོས་པོ་མེད་ལ་ཕྲད་པ་མི་སྲིད་པའི་ཕྱིར། དེས་ན་ཕྲད་པ་ཡང་ཡོད་པ་ལ་ཆ་ཡང་མེད་པར་གྱུར་པ་དེ་འདྲ་གཅིག་གལ་ཏེ་ཁྱོད་ཀྱིས་མཐོང་ན་ཁོ་བོ་ལ་བསྟན་པར་གྱིས་ཤིག་ཅེས་དོན་དུ་བསྟན་རྒྱུ་མི་རྙེད་པའི་ཕྱིར་རོ། །

རྣམ་ཤེས་ལུས་མེད་པ་ལ་ནི། །ཕྲད་པ་འཐད་པ་མ་ཡིན་ཉིད། །ཚོགས་པའང་དངོས་པོ་མེད་ཕྱིར་ཏེ། །སྔར་ནི་ཇི་ལྟར་རྣམ་དཔྱོད་བཞིན། །ཞེས་པ་ནི། དེ་ཡང་རྣམ་པར་ཤེས་པ་དང་ཕྲད་པ་ཡོད་སྙམ་ན། རྣམ་པར་ཤེས་པ་ལ་ནི་ལུས་མེད་ལ། ལུས་མེད་པ་དེ་ལ་ནི་ཕྲད་པ་ཞེས་བྱ་བ་དེ་འཐད་པ་མ་ཡིན་པ་ཉིད་དེ། ཕྲད་ཅེས་བྱ་བ་ལུས་ཡོད་པའམ་དངོས་པོ་དང་བཅས་པ་ཞིག་ལ་འཇོག་དགོས་པ་ཡིན་ན། མིག་གི་རྣམ་ཤེས་དང༌། རྣ་བའི་རྣམ་ཤེས། སྣའི་རྣམ་ཤེས། ལྕེའི་རྣམ་ཤེས། ལུས་ཀྱི་རྣམ་ཤེས། ཡིད་ཀྱི་རྣམ་པར་ཤེས་པ་ཞེས་བྱ་བ་དེ་རྣམས་ལུས་ཅན་གྱི་རང་བཞིན་དུ་མ་གྲུབ་པས་ན། དབང་པོ་དང་དོན་དེ་དག་ཕྲད་ཅེས་བྱ་བ་རུང་བ་མ་ཡིན་པའི་ཕྱིར། དེ་ལ་ཁོ་ན་རེ། ཕྲད་པ་མེད་པ་ཡིན་ན་ཡང་། དབང་པོ་དང་དོན་དང་རྣམ་པར་ཤེས་པ་གསུམ་པོ་དེ་མཉམ་དུ་འདུས་ཏེ་ཚོགས་པ་ཙམ་ཡོད་པ་ཡིན་པའི་ཕྱིར་སྙམ་དུ་སེམས་ན། དེ་ཡང་ཚོགས་པ་ཞེས་པ་དེ་ཉིད་ཀྱང་མིང་གི་སྒོ་ནས་བཏགས་ཡོད་ཙམ་མ་གཏོགས་རང་གི་ངོ་བོ་དངོས་པོར་གྲུབ་པ་མེད་པ་ཡིན་པའི་ཕྱིར་ཏེ། “དེ་བཞིན་སོར་མོའི་ཚོགས་ཡིན་ཕྱིར། །ལག་པའང་གང་ཞིག་ཡིན་པར་འགྱུར། །”ཞེས་སོགས་ཀྱིས་སྔར་ནི་ཇི་ལྟར་རྣམ་པ་དཔྱད་ཟིན་པར་གྱུར་པ་དེ་བཞིན་ནོ། །

དེ་ལྟར་རེག་པ་ཡོད་མིན་ན། །ཚོར་བ་གང་ལས་འབྱུང་བར་འགྱུར། །ངལ་འདི་ཅི་ཡི་དོན་དུ་ཡིན། །གང་གིས་གང་ལ་གནོད་པར་འགྱུར། །ཞེས་པ་ནི། གོང་དུ་བསྟན་པ་དེ་ལྟར་དུ་རིགས་པས་བརྟགས་ཤིང་དཔྱད་ན། ཡུལ་དང་དབང་པོ་དང་ཤེས་པ་གསུམ་པོ་མཉམ་དུ་འཛོམས་ཏེ་སེམས་བྱུང་རེག་པ་ཞེས་པ་དེ་ཉིད་སྐྱེ་བ་ཡོད་པ་མ་ཡིན་ན། རྒྱུ་རེག་པ་མ་གྲུབ་པ་ལ་འབྲས་བུ་ཚོར་བ་ཞེས་པ་དེ་ཉིད་ཀྱང་གང་ལས་འབྱུང་བར་འགྱུར་ཏེ་རྒྱུ་མེད་པ་ཡིན་པའི་ཕྱིར། དེས་ན་ཚོར་བ་བདེ་བ་ཐོབ་པར་འདོད་པའི་ངལ་བ་དང༌། ཚོར་བ་སྡུག་བསྔལ་དང་བྲལ་བར་འདོད་པའི་ངལ་བ་ལྟ་བུ་བླང་དོར་གྱི་ངལ་བ་ཞེས་པ་འདིའང་རྒྱུ་མཚན་ཅི་ཡི་དོན་དུ་ཡིན། དེ་བཞིན་དུ་ཚོར་བ་སྡུག་བསྔལ་གང་ཞིག་གིས་གང་ཟག་ལ་གནོད་པར་འགྱུར་བ་དང་། ཚོར་བ་བདེ་བ་གང་གིས་གང་ཟག་གང་ལ་ཕན་ཐོགས་པར་འགྱུར་བ་ལྟ་བུ་དེའང་ཡོད་པ་མ་ཡིན་ཏེ། ཚོར་བ་རང་ཉིད་མ་གྲུབ་པ་དང༌། ཚོར་བ་དེ་སྐྱེད་པར་བྱེད་པའི་རྒྱུ་རེག་པ་མ་གྲུབ་པ་ཡིན་པས་དེ་འདྲའི་རྣམ་གཞག་མི་འཐད་གསུངས། །

གསུམ་པ་ཚོར་བའི་འབྲས་བུ་བརྟག་པ་ནི། གང་ཚེ་ཚོར་པོ་འགའ་མེད་ཅིང་། །ཚོར་བའང་ཡོད་པ་མ་ཡིན་པ། །དེ་ཚེ་གནས་སྐབས་འདི་མཐོང་ནས། །སྲེད་པ་ཅི་ཕྱིར་ལྡོག་མི་འགྱུར། །ཞེས་པ་ནི། ཚོར་བའི་འབྲས་བུ་ནི་སྲེད་པ་ཡིན་པ་ལ་རིགས་པས་དཔྱད་པ་བྱེད་པ་དུས་གང་གི་ཚེ་ན་ཚོར་བ་མྱོང་བ་པོ་བདག་དང་ཤེས་པ་ཞེས་བྱ་བ་དེ་རང་བཞིན་གྱིས་གྲུབ་པ་འགའ་ཡང་མེད་ཅིང་། ཉམས་སུ་མྱོང་བར་བྱ་བའི་ཚོར་བ་བདེ་སྡུག་བཏང་སྙོམས་ཞེས་པ་དེ་ཡང་རང་གི་ངོ་བོ་བདེན་པར་གྲུབ་པའི་ཆོས་ཅུང་ཟད་ཙམ་ཞིག་ཡོད་པ་མ་ཡིན་པ། དུས་དེའི་ཚེ་ན་ཚོར་བྱ་ཚོར་བྱེད་དོན་ལ་གྲུབ་པ་མེད་པའི་གནས་སྐབས་འདི་ཉིད་མཐོང་ནས། ཚོར་བའི་འབྲས་བུ་ཚོར་བ་བདེ་བ་དང་བཏང་སྙོམས་ལ་ཐོབ་པར་འདོད་པའི་སྲེད་པའམ། མི་འབྲལ་བར་འདོད་པའི་སྲེད་པ་དང་། སྡུག་བསྔལ་དང་བྲལ་བར་འདོད་པའི་སྲེད་པའམ་ཞེན་པ་དེ་རྒྱུ་མཚན་ཅིའི་ཕྱིར་ན་ལྡོག་པར་མི་འགྱུར་ཏེ་ལྡོག་པར་འགྱུར་གསུངས།

བཞི་པ་ཚོར་བ་པོ་ལ་བརྟག་པ་ནི། མཐོང་བའམ་ནི་རེག་པ་ཡང་། །རྨི་ལམ་སྒྱུ་འདྲའི་བདག་ཉིད་ཀྱིས། །སེམས་དང་ལྷན་ཅིག་སྐྱེས་པའི་ཕྱིར། །ཚོར་བ་དེ་ཡིས་མཐོང་མ་ཡིན། །ཞེས་པ་ནི། མིག་གིས་མཐོང་བའམ་ནི་ལུས་ཀྱིས་རེག་བྱ་རེག་པ་ཡང་རྨི་ལམ་དང་སྒྱུ་མ་འདྲ་བའི་བདག་ཉིད་ཡིན་པ་ཉིད་ཀྱིས་དོན་དམ་པར་བདེན་པར་གྲུབ་པ་མེད་ལ། དེ་ལྟར་ན་རིགས་པས་བརྟགས་པ་ན་གཙོ་བོ་སེམས་དང་འཁོར་སེམས་བྱུང་ཚོར་བ་གཉིས་པོ་དེ་དུས་མཉམ་པར་ལྷན་ཅིག་སྐྱེས་པ་ཡིན་ན། མྱང་བྱ་ཚོར་བ་དེ་ཉིད་མྱོང་བྱེད་སེམས་དེ་ཡིས་ཉམས་སུ་མྱོང་ཞིང་མཐོང་བ་ཡོད་པ་མ་ཡིན་ལ། 

སྔར་དང་ཕྱི་མར་སྐྱེས་པས་ཀྱང་། །དྲན་པར་འགྱུར་གྱི་མྱོང་མ་ཡིན། །རང་གིས་བདག་ཉིད་མྱོང་མིན་ལ། །གཞན་དག་གིས་ཀྱང་མྱོང་མ་ཡིན། །ཞེས་པ་ནི། གཙོ་བོའི་སེམས་མྱོང་བྱེད་དེ་ཉིད་སྔར་དང་། མྱང་བྱ་ཚོར་བ་ཕྱི་མར་ལྟ་བུའམ། ཡང་ན་མྱང་བྱའི་ཚོར་བ་དེ་ཉིད་སྔར་དང་། མྱོང་བྱེད་ཀྱི་སེམས་ཕྱི་མར་སྐྱེས་པས་ཀྱང་དྲན་པའི་ཡུལ་དུ་འགྱུར་བ་ཙམ་ཡིན་གྱི། དངོས་སུ་ཉམས་སུ་མྱོང་བ་ནི་ཡོད་པ་མ་ཡིན་པ་དང༌། ཡང་ཚོར་བ་དེ་རང་གི་བདག་ཉིད་རང་གིས་ཉམས་སུ་མྱོང་བ་ཡང་ཡོད་པ་མ་ཡིན་པ་ལ། མྱོང་བྱེད་ཀྱི་སེམས་གཞན་དག་གང་གིས་ཀྱང་ཉམས་སུ་མྱོང་བ་ཡོད་པ་མ་ཡིན་པ་དེས་ན། 

ཚོར་པོ་འགའ་ཡང་ཡོད་མིན་ཏེ། །དེས་ན་ཚོར་བ་དེ་ཉིད་མིན། །དེ་ལྟར་བདག་མེད་ཚོགས་འདི་ལ། །འདི་ཡིས་ཅི་སྟེ་གནོད་པར་བྱས། །ཞེས་པ་ནི། ཚོར་བ་དེ་ཉིད་མྱོང་བ་པོ་རང་དང་གཞན་ཏེ་ཤེས་པ་འགའ་ཡང་ཡོད་པ་མ་ཡིན་ཏེ། རྒྱུ་མཚན་དེས་ན་བདེ་སྡུག་བཏང་སྙོམས་ཀྱི་ཚོར་བ་ཞེས་བྱ་བ་ལུས་ཚོར་དང་སེམས་ཚོར་གང་ཡིན་ན་ཡང་འདི་ཉིད་ནི་དེ་ཁོ་ན་ཉིད་དུ་བདེན་པར་གྲུབ་པ་ཞེས་པ་ནི་རྣམ་པ་ཀུན་ཏུ་ཡོད་པ་མ་ཡིན་ནོ། །དེ་ལྟར་ན་ཉམས་སུ་མྱོང་བ་པོའི་བདག་ཅེས་བྱ་བ་དེ་ཉིད་ཀྱང་མེད་ལ། ཉམས་སུ་མྱང་བྱའི་ཚོར་བ་དེ་ཡང་མེད་པ་སྟེ། དོན་དུ་གཟུགས་དང་ཚོར་བ་དང་འདུ་ཤེས་དང་འདུ་བྱེད་དང་རྣམ་པར་ཤེས་པ་སྟེ་ཕུང་པོ་ལྔའི་ཚོགས་པ་ནི་རྨི་ལམ་གྱི་སྣང་བ་དང༌། སྒྱུ་མས་སྤྲུལ་པའི་རྟ་གླང་ལ་སོགས་པ་ལྟ་བུའི་རང་བཞིན་འདི་ལ། ཚོར་བ་བདེ་སྡུག་བཏང་སྙོམས་གང་ཡང་རང་བཞིན་མེད་པའི་བདག་ཉིད་འདིས་ཅི་སྟེ་ན་གནོད་པར་བྱས་ཏེ་དོན་ལ་གནོད་པ་ཡང་མ་བྱས་ལ། ཅི་ཞིག་ཕན་བཏགས་པར་བྱས་ཏེ་ཕན་འདོགས་པ་སོགས་གང་ཡང་མ་བྱས་སོ། །

གསུམ་པ་སེམས་དྲན་པ་ཉེ་བར་བཞག་པ་ལ་ཡང་། དང་པོ་སེམས་རང་བཞིན་མེད་པའི་ཚུལ་བསྟན་པ་ནི། ཡིད་ནི་དབང་རྣམས་ལ་མི་གནས། །གཟུགས་སོགས་ལ་མིན་བར་ནའང་མེད། །ནང་ནའང་སེམས་མིན་ཕྱི་མིན་ཞིང་། །གཞན་དུ་ཡང་ནི་རྙེད་མ་ཡིན། །ཞེས་པ་ནི། ཡིད་དམ་སེམས་ནི་དོན་དུ་ཡིད་ནི་མཚོན་པ་ཙམ་སྟེ། མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར་དུ་རྣམ་ཤེས་ཚོགས་དྲུག་ཆར་ལ་དཔྱད་ཅིང་། དེའི་ནང་ནས་གཙོ་བོ་ཡིད་ཀྱི་རྣམ་པར་ཤེས་པ་ལ་དཔྱད་པར་བྱ་བས། དེས་ན་མིག་དང་རྣ་བ་དང་སྣ་དང་ལྕེ་དང་ལུས་དང་ཡིད་དང་བཅས་པའི་དབང་པོ་དེ་རྣམས་ལ་ཡིད་དམ་སེམས་གང་ཡིན་པ་དེ་ཉིད་མི་གནས་པ་ན་གནས་པ་མ་ཡིན་ལ། ཡང་ཕྱིའི་ཡུལ་གཟུགས་དང་སྒྲ་དང་དྲི་དང་རོ་དང་རེག་བྱ་དང་ཆོས་དང་བཅས་པའི་ཡུལ་དྲུག་པོ་དེ་དང་དེ་ལ་གནས་པ་ཡང་མ་ཡིན་ལ། ནང་དབང་པོ་དང༌། ཕྱི་དོན་ཡུལ་དེ་དག་གི་བར་ན་སྟེ་མདོར་ན་མིག་དབང་དང་དངོས་པོ་གཟུགས་གཉིས་ཀྱི་བར་ནའང་མིག་གི་རྣམ་ཤེས་དེ་ཉིད་གནས་པ་མ་ཡིན་ལ་ཞེས་རེ་རེ་བཞིན་དུ་དཔྱད་ན། ནང་ལུས་ཀྱི་ནང་དུ་ཡང་སེམས་རྣམ་པར་ཤེས་པ་དེ་གནས་པ་མ་ཡིན་ལ། ཡང་ཕྱིའི་ཡན་ལག་ལག་པ་དང་རྐང་པ་དང་མགོ་བོ་སོགས་དེ་དག་ལ་ཡང་སེམས་དེ་ཉིད་གནས་པ་མ་ཡིན་ལ། དེ་རྣམས་ལས་གཞན་དུ་ཡང་ནི་ཉུལ་ཏེ་བཙལ་བ་ཡིན་ན་སེམས་རྣམ་པར་ཤེས་པ་དེ་ཉིད་རྙེད་པ་མ་ཡིན། 

གང་ཞིག་ལུས་མིན་གཞན་དུ་མིན། །འདྲེས་མིན་ལོགས་སུའང་འགར་མེད་པ། །དེ་ནི་ཅུང་ཟད་མིན་དེའི་ཕྱིར། །སེམས་ཅན་རང་བཞིན་མྱ་ངན་འདས། ། ཞེས་པ་ནི། དེ་ལྟར་ན་སེམས་རྣམ་པར་ཤེས་པ་གང་ཞིག་ལུས་འདི་ཉིད་ཀྱང་མ་ཡིན་ཞིང་། ལུས་ཤ་ཁྲག་གི་ཕུང་པོ་དེ་ལས་གཞན་དུ་ཕྱི་རོལ་གྱི་དངོས་པོ་རི་ར་བ་བྲག་ཁང་ཁྱིམ་སོགས་ལ་སེམས་རྣམ་ཤེས་དེ་ཉིད་ཡོད་པ་མ་ཡིན་ལ། ཡང་ལུས་འདི་ཉིད་ལ་སེམས་རྣམ་ཤེས་དེ་ཉིད་ཤ་དང་ཁྲག་ལྟར་དུ་འདྲེས་ཤིང་གནས་པར་གྱུར་པ་ཡང་མ་ཡིན། དེ་ལས་ལོགས་སུ་གྱུར་པ་འགའ་དང་འགར་བཙལ་ཏེ་ཤུལ་པ་ཡིན་ན་རྣམ་པར་ཤེས་པ་དེ་མེད་པ་ཡིན་པ་སྟེ། དེ་ལྟར་ན་སེམས་གསལ་ཞིང་རིག་པའི་བདག་ཉིད་ཅན་དེ་ནི་བཙལ་ཏེ་ཉུལ་པ་ཡིན་ན་མགོའི་སྐྲ་རྩེ་ནས་རྐང་གི་སེན་རྩེའི་ཡན་དང༌། ཕྱིའི་པགས་པ་ནས་ནང་གི་རྐང་ལ་ཐུག་གི་བར་ཅུང་ཟད་ཙམ་ཞིག་ཀྱང་གྲུབ་པའམ་རྙེད་པ་ཡོད་པ་མ་ཡིན་པ་རྒྱུ་མཚན་དེའི་ཕྱིར་ན་སེམས་ཅན་རྣམས་ནི་རང་གི་ངོ་བོ་རང་བཞིན་གྱིས་ཡེ་གདོད་མ་ནས་མྱ་ངན་ལས་འདས་པ་ཡིན་ཏེ། དེའང་མདོ་སྡེ་དཀོན་མཆོག་བརྩེགས་པ་ལས། “སེམས་ནི་ནང་ན་ཡང་མེད། ཕྱི་རོལ་ན་ཡང་མེད། གཉིས་ཀ་ན་ཡང་མེད་ཅིང་མི་དམིགས་སོ།”ཞེས་སོགས་དང༌། “འོད་སྲུང་། སེམས་ནི་སངས་རྒྱས་ཐམས་ཅད་ཀྱིས་ཀྱང་མ་གཟིགས། མི་གཟིགས། གཟིགས་པར་མི་འགྱུར།”ཞེས་སོགས་གསུངས་པ་དང༌། ཡང་ཤེར་ཕྱིན་གྱི་མདོ་ལས། སེམས་ལ་སེམས་མ་མཆིས་པ་སྟེ་སེམས་ཀྱི་རང་བཞིན་ནི་འོད་གསལ་བའོ་ཞེས་སོགས་གསུངས་པ་བཞིན་ནོ། ། །

གཉིས་པ་སེམས་སྐྱེ་བ་མེད་པའི་ཚུལ་ནི། ཤེས་བྱ་ལས་སྔར་ཤེས་ཡོད་ན། །དེ་ནི་ཅི་ལ་དམིགས་ནས་སྐྱེ། །ཤེས་དང་ཤེས་བྱ་ལྷན་ཅིག་ན། །དེ་ནི་ཅི་ལ་དམིགས་ནས་སྐྱེ། ། འོན་ཏེ་ཤེས་བྱའི་ཕྱིས་ཡོད་ན། །དེ་ཚེ་ཤེས་པ་གང་ལས་སྐྱེ། །ཞེས་པ་ནི། ཤེས་བྱ་གཟུགས་སྒྲ་དྲི་རོ་རེག་བྱ་དང་ཆོས་དེ་ལས་སྐྱེས་པའི་སྔ་རོལ་ཏུ་མིག་གི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་བར་ཀྱི་ཤེས་པ་དེ་དག་ཡོད་དམ་མེད། ཡོད་ན་དེ་ལྟ་བུའི་ཤེས་པ་དེ་ནི་ཡུལ་གྱི་སྔོན་ན་ཡོད་པ་དེ་ཅི་ལ་དམིགས་ནས་དེ་སྐྱེ་བ་ཡིན་ཏེ། དེ་ནི་དམིགས་པ་མེད་པས་ཤེས་སུ་མི་རུང་ཞེས་གསུངས། མིག་གི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་བར་དུ་རྣམ་པར་ཤེས་པ་དེ་དག་ཤེས་བྱ་གཟུགས་ལ་སོགས་པའི་ཡུལ་དེ་གཉིས་པོ་ལྷན་ཅིག་སྟེ་དུས་མཉམ་པ་ཡིན་ན། དེ་ཡང་ཤེས་བྱ་ཤེས་བྱེད་དམ་དམིགས་བྱ་དམིགས་བྱེད་ཀྱི་འབྲེལ་བ་མེད་པ་ཡིན་པས་དེ་ནི་ཅི་ལ་དམིགས་ནས་སྐྱེ་སྟེ་སྐྱེ་བར་མི་རུང་ལ། འོན་ཏེ་ཤེས་བྱ་ཡུལ་གཟུགས་སོགས་དེའི་ཕྱིས་སུ་སྟེ་རྗེས་ན་དེ་ཤེས་པའི་ཤེས་པ་མིག་ཤེས་དང་རྣ་ཤེས་སོགས་དེ་དག་ཡོད་ཅེས་འདོད་ན། དུས་དེའི་ཚེ་ན། ཡང་ཤེས་པ་དེ་གང་ལ་བརྟེན་ནས་སྐྱེ་སྟེ་ཤེས་བྱ་ཡུལ་ནི་སྔོན་སྐྱེས་ཏེ་འགགས་ཟིན་པ་ཡིན་པའི་ཕྱིར། དེས་ན་གང་ལ་བརྟེན་ནས་སྐྱེ་སྟེ་སྐྱེ་བ་མི་འཐད་གསུངས། །

བཞི་པ་ཆོས་དྲན་པ་ཉེར་གཞག་ལ་གཉིས་ལས། དང་པོ་དངོས་ནི། དེ་ལྟར་ཆོས་རྣམས་ཐམས་ཅད་ཀྱི། །སྐྱེ་བ་རྟོགས་པར་འགྱུར་མ་ཡིན། །ཞེས་པ་ནི། གོང་དུ་བཤད་པ་དེ་ལྟར་ན་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ཀྱི་སྐྱེ་བ་དེ་ནི་རང་གི་རྒྱུ་ལས་སྔ་དང་ཕྱི་དང༌། དུས་མཉམ་པ་དག་དང༌། རང་གི་རྒྱུ་དང་ངོ་བོ་གཅིག་པ་དང༌། ངོ་བོ་ཐ་དད་པ་དང༌། གཅིག་དང་ཐ་དད་གཉིས་ཀ་དང་། རྒྱུ་མེད་པ་སོགས་ལས་སྐྱེ་བ་དེ་ནི་རྟོགས་པའམ་ཤེས་པར་འགྱུར་བ་རྣམ་པ་ཀུན་ཏུ་ཡོད་པ་མ་ཡིན་ནོ་གསུངས། །

གཉིས་པ། རྩོད་པ་སྤོང་བ་ལ་གཉིས་ལས། དང་པོ་བདེན་གཉིས་མི་འཐད་པར་ཐལ་བའི་རྩོད་པ་སྤང་བ་ནི། གལ་ཏེ་དེ་ལྟར་ཀུན་རྫོབ་མེད། །དེ་ལ་བདེན་གཉིས་ག་ལ་ཡོད། །དེ་ཡང་ཀུན་རྫོབ་གཞན་གྱིས་ན། །སེམས་ཅན་མྱ་ངན་ག་ལ་འདའ། །ཞེས་པ་ནི། གལ་ཏེ་གོང་དུ་བཤད་པ་དེ་ལྟར་ཆོས་ཐམས་ཅད་ལ་སྐྱེ་བ་དང་འགག་པ་དང་གནས་པ་སོགས་མེད་ན། འོ་ན་ཀུན་རྫོབ་ཀྱི་བདེན་པ་མེད་པར་འགྱུར་ཏེ། དེ་ཡང་ཀུན་རྫོབ་མེད་པ་དེ་ལ་ནི་བདེན་པ་གཉིས་ག་ལ་ཡོད་དེ་མེད་པར་འགྱུར་ཏེ། དོན་དམ་པའི་བདེན་པ་གཅིག་པུ་ཡིན་པའི་ཕྱིར་སྙམ་དུ་སེམས་ན། དོན་དམ་པར་ཀུན་རྫོབ་ཀྱི་བདེན་པ་ཞེས་བྱ་བ་མེད་ཀྱང་། འཇིག་རྟེན་ཐ་སྙད་དུ་སྣང་ཚུལ་དང་གནས་ཚུལ་རྣམ་པ་གཉིས་སུ་ངེས་པ་ཡིན་པའི་ཕྱིར་ན། སྔར་འདི་ནི་བདེན་པ་གཉིས་སུ་འདོད་ཅེས་པ་ལྟར་དུ་གནས་ཚུལ་ཇི་ལྟ་བ་བཞིན་དུ་མ་རྟོགས་པས་སྣང་ཚུལ་གྱི་དབང་དུ་བྱས་པ་ལ་ཀུན་རྫོབ་ཀྱི་བདེན་པའམ་ཡོད་པ་ཡིན་གསུངས། དེ་ལ་ཁོ་ན་རེ། དེ་ལྟར་ཡིན་ན། འོ་ན་ཀུན་རྫོབ་ཀྱི་བདེན་པ་ཞེས་པ་དེ་ཉིད་ནི་སེམས་ཅན་གཟུང་འཛིན་གཉིས་སྣང་གི་འཁྲུལ་བར་གྱུར་པ་གཞན་གྱི་བློ་ཡིས་ཕར་འཇོག་པ་དེ་ཉིད་ཡིན་ན། དེ་ནི་རྣམ་པ་ཀུན་ཏུ་ཟད་པ་མེད་པའི་བདག་ཉིད་ཡིན་པས་སེམས་ཅན་གཞན་གྱིས་ལམ་ལ་འབད་དེ་འཁོར་བ་ཀུན་རྫོབ་གཟུང་འཛིན་གཉིས་སྣང་གི་སྤྲོས་པའི་མཚན་མ་དེ་དག་སྤངས་པ་ཡིན་ན་ཡང་། དེ་སྤངས་པས་མྱ་ངན་ལས་འདས་པ་ཞེས་པ་ག་ལ་ཐོབ་པར་འགྱུར་ཏེ་མྱ་ངན་ལས་འདས་པའང་ཐོབ་པར་མི་འགྱུར་ཞེས་ཟེར་ན། 

འདི་ནི་གཞན་སེམས་རྣམ་རྟོག་སྟེ། །དེ་ནི་རང་གི་ཀུན་རྫོབ་མིན། །ཕྱིས་དེ་ངེས་ན་དེ་ཡོད་དེ། །མིན་ན་ཀུན་རྫོབ་མེད་པ་ཉིད། །ཅེས་པ་ནི། གཉིས་སྣང་ཀུན་རྫོབ་ཀྱི་ཆོས་འདི་ཉིད་ནི་མྱ་ངན་ལས་འདས་པ་པོ་རང་ཉིད་ལས་གཞན་དུ་གྱུར་པའི་འཁོར་བ་པའི་སེམས་ཅན་གཞན་གྱི་རྣམ་པར་རྟོག་པ་ཡིན་པ་སྟེ། དེ་ཡང་ལམ་སྒྲུབ་པ་མཐར་ཕྱིན་ནས་མྱ་ངན་ལས་འདས་པ་ཐོབ་པ་པོ་དེ་ནི་རང་གི་སེམས་ལ་གཉིས་སྣང་འཁྲུལ་བའི་ཀུན་རྫོབ་དེ་དག་ཐམས་ཅད་སྤངས་ཟིན་ནས་ཡོད་པ་མ་ཡིན་པ་རྒྱུ་མཚན་དེས་ན་སོ་སོའི་སྐྱེ་བོ་ཐ་མལ་པ་ལ་གཉིས་སྣང་གི་སྤྲོས་པ་དེ་མ་འགགས་ཀྱང༌། ཅིག་ཤོས་ལམ་སྒྲུབ་པ་མཐར་ཕྱིན་པའི་གང་ཟག་དེ་མྱ་ངན་ལས་མི་འདའ་བ་ཉིད་དུ་ནི་མི་འགྱུར་ཏེ། དཔེར་ན། གཉིད་ཀྱིས་ནོན་པའི་གང་ཟག་གི་ངོ་ལ་རྨི་ལམ་གྱི་འཁྲུལ་བ་ག་ཚད་བྱུང་ཡང་གཉིས་སད་པ་པོའི་སྣང་ངོ་ལ་མི་གནོད་པ་བཞིན་ནོ། །དེ་ཡང་མངོན་པར་རྫོགས་པར་སངས་རྒྱས་ཟིན་པའི་ཕྱིས་སུ་གཉིས་སྣང་གི་ཀུན་རྫོབ་ཀྱི་ཆོས་དེ་ངེས་པར་དུ་ཡོད་པ་ལྟ་བུ་ཞིག་ཡིན་ན། དེའི་ཚེ་ན་འཁོར་བ་གཉིས་སྣང་གི་ཀུན་རྫོབ་དེ་དེའི་ངོ་ལ་ཡོད་པ་ཉིད་དེ། འོན་ཀྱང་གཉིས་སྣང་འཁྲུལ་པའི་བག་ཆགས་མ་ལུས་པ་སྤངས་ཟིན་ནས་མྱ་ངན་ལས་འདས་པ་པོའི་གང་ཟག་དེའི་ངོ་ལ་རྣམ་པ་ཀུན་ཏུ་ཡོད་པ་མ་ཡིན་ན། དེས་ན་ཀུན་རྫོབ་གཉིས་སྣང་གི་སྤྲོས་པའི་ཆོས་དེ་དག་ནི་མེད་པ་ཉིད་དོ། །འོ་ན་རྣམ་པ་དཔྱད་པ་ཡང་མི་འཐད་པས་ན་རྣམ་པར་དཔྱོད་པའི་གཏན་ཚིགས་མི་འཐད་དོ་ཞེས་ཟེར་ན། 

རྟོག་དང་བརྟག་པར་བྱ་བ་དག །གཉིས་པོ་ཕན་ཚུན་བརྟེན་པ་ཡིན། །ཇི་ལྟར་གྲགས་པ་ལ་བརྟེན་ནས། །རྣམ་པར་དཔྱད་པ་ཐམས་ཅད་བརྗོད། །ཅེས་པ་ནི། ཡུལ་ཅན་གྱི་བློ་རྟོག་པ་དང་། དེས་བརྟག་པར་བྱ་བའི་ཡུལ་དག་ནི་ངོ་བོ་བདེན་པར་མ་གྲུབ་ཀྱང་དེ་གཉིས་པོ་ཀུན་རྫོ་བ་ཐ་སྙད་དུ་ཕན་ཚུན་གཅིག་ལ་གཅིག་བརྟེན་ནས་འཇོག་པ་ཙམ་གྱི་བདག་ཉིད་ཡིན་པས་དེ་ཡང་ཇི་ལྟར་ན་འཇིག་རྟེན་ན་གྲགས་པའི་ཐ་སྙད་ཙམ་ལ་བརྟེན་ནས་རྣམ་པར་དཔྱད་བྱ་ལ་རྣམ་པར་དཔྱོད་པ་པོས་དཔྱད་དེ་དཔྱད་བྱ་དཔྱོད་བྱེད་ཐམས་ཅད་ཀྱང་བརྗོད་པ་ལ་འགལ་བ་ཡོད་པ་མ་ཡིན་གསུངས། །

གཉིས་པ་རྣམ་དཔྱོད་ཐུག་མེད་དུ་ཐལ་བའི་རྩོད་སྤོང་ནི། གང་ཚེ་རྣམ་པར་དཔྱད་པ་ཡི། །རྣམ་དཔྱོད་ཀྱིས་ནི་དཔྱོད་བྱེད་ན། །དེ་ཚེ་རྣམ་དཔྱོད་དེ་ཡང་ནི། །རྣམ་དཔྱོད་ཕྱིར་ན་ཐུག་པ་མེད། །ཅེས་པ་ནི། ཁོ་ན་རེ། དུས་གང་གི་ཚེ་ན་རྣམ་པར་དཔྱད་པ་ཡི་རྣམ་དཔྱོད་ཀྱི་བློ་གང་ཡིན་པ་དེ་ཉིད་ཀྱིས་ནི་ཡུལ་ཆོས་ཐམས་ཅད་ལ་རང་བཞིན་མ་གྲུབ་པའི་ཚུལ་གྱི་སྒོ་ནས་རྣམ་པར་དཔྱོད་པར་བྱེད་པ་ན། དུས་དེའི་ཚེ་ན་རྣམ་པར་དཔྱོད་བྱེད་ཀྱི་བློ་རྣམ་དཔྱོད་གང་ཡིན་པ་དེ་ཡང་རྣམ་པར་དཔྱོད་དགོས་པ་ཡིན་པར་རྒྱུ་མཚན་དེའི་ཕྱིར་ན། རྣམ་དཔྱོད་དང་པོར་དཔྱོད་བྱེད་ལ་རྣམ་པར་དཔྱོད་བྱེད་གཉིས་པ་ལྟ་བུ། གཉིས་པ་དཔྱོད་བྱེད་ལ་གསུམ་པ་ལྟ་བུ་སོགས་ཀྱི་སྒོ་ནས་མཐར་རྣམ་དཔྱོད་ཐུག་མེད་དུ་ཐལ་བར་འགྱུར་ཞེས་ཟེར་ན། 

དཔྱད་བྱ་རྣམ་པར་དཔྱད་བྱས་ན། །རྣམ་དཔྱོད་ལ་ནི་རྟེན་ཡོད་མིན། །རྟེན་མེད་ཕྱིར་ན་མི་སྐྱེ་སྟེ། །དེ་ཡང་མྱ་ངན་འདས་པར་བརྗོད། །ཅེས་པ་ནི། དཔྱད་པར་བྱ་བ་ཆོས་ཐམས་ཅད་ཀྱི་རང་བཞིན་ལ་སྐྱེ་བ་ཡོད་པ་དང་མེད་པ། བདེན་པ་དང་བདེན་པ་མ་ཡིན་པ་སོགས་ཀྱི་སྒོ་ནས་རྣམ་པར་དཔྱད་པར་བྱེད་དེ་རང་བཞིན་མེད་པ་གཏན་ལ་ཕབ་ཟིན་པའི་གནས་སྐབས་ན་རྣམ་པར་དཔྱོད་བྱེད་ཀྱི་བློ་དེ་ཉིད་ལ་ནི་མཐའ་གང་དུ་འཛིན་པའི་རྟེན་ཡོད་པ་མ་ཡིན་པས། རྟེན་མེད་པ་ཡིན་པའི་རྒྱུ་མཚན་དེའི་ཕྱིར་ན་ཡང་རྣམ་པར་དཔྱོད་པའམ་སྤྲོས་པའི་རྣམ་པར་རྟོག་པ་མི་སྐྱེ་སྟེ། དེ་ལྟ་བུའི་རྣམ་དཔྱོད་དེ་ཉིད་ཀྱང་ཡེ་ནས་སྐྱེ་བ་མེད་པ་སྤྲོས་པའི་མཚན་མ་དང་བྲལ་བའམ་རང་བཞིན་མེད་པ་མྱ་ངན་ལས་འདས་པའི་བདག་ཉིད་ཡིན་པ་ཉིད་དུ་བརྗོད་དོ། །

གཏན་ཚིགས་ཀྱི་སྒྲོ་འདོགས་གཅོད་པའི་ཚུལ། དང་པོ་དངོས་པོར་སྨྲ་བའི་སྒྲུབ་བྱེད་དགག་པ་བསྟན་པ་ནི། གང་གི་ལྟར་ན་འདི་གཉིས་བདེན། །དེ་ཉིད་ཤིན་ཏུ་དཀའ་བར་གནས། །གལ་ཏེ་ཤེས་དབང་ལས་དོན་གྲུབ། །ཤེས་ཡོད་ཉིད་ལ་བརྟེན་ཅི་ཡོད། །ཅེས་པ་ནི། དངོས་པོར་སྨྲ་བ་གང་གི་ལུགས་ལྟར་ན་ཕྱི་རོལ་གྱི་དོན་དང་ནང་གི་དེ་འཛིན་གྱི་ཤེས་པ་དང་བཅས་ཏེ་ཡུལ་དང་ཡུལ་ཅན་གྱི་ཆོས་གཉིས་པོ་འདི་གཉིས་རང་གི་ངོ་བོ་བདེན་གྲུབ་ཏུ་འདོད་པ་དེ་ཉིད་རིགས་པའི་སྒོ་ནས་ཤིན་ཏུ་སྒྲུབ་པར་དཀའ་བ་ཡིན་པར་གནས་ཏེ་སྒྲུབ་མི་ནུས་སོ། །དེ་ལ་ཁོ་ན་རེ། གལ་ཏེ་སྐྱོན་མེད་དེ། ཡུལ་ཅན་གྱི་བློ་ཤེས་པ་ཚད་མ་ཡོད་པ་དེའི་དབང་ལས་ཕྱི་རོལ་གྱི་དོན་གང་ཡིན་པ་དེ་ཡང་བདེན་པར་གྲུབ་པ་ཉིད་དུ་འདོད་དོ་སྙམ་ན། འོ་ན་ཡུལ་གང་ཡིན་པ་དེ་ཉིད་ཡུལ་ཅན་གྱི་བློས་གྲུབ་པ་ཡིན་ན་ཡང་ཡུལ་ཅན་གྱི་བློའང་ཤེས་པ་གང་ཡིན་པ་དེ་ཉིད་བདེན་པ་ཡིན་པ་ཉིད་ལ་རྟེན་ནམ་སྒྲུབ་བྱེད་ཅི་ཞིག་ཡོད་དེ་དེ་ལ་སྒྲུབ་བྱེད་མེད་པ་ཡིན་པའི་ཕྱིར་གསུངས། 

འོན་ཏེ་ཤེས་བྱ་ལས་ཤེས་གྲུབ།།ཤེས་བྱ་ཡོད་ལ་རྟེན་ཅི་ཡོད། །དེ་སྟེ་ཕན་ཚུན་དབང་གིས་ཡོད། །གཉིས་ཀ་ཡང་ནི་མེད་པར་འགྱུར། །ཞེས་པ་ནི། འོན་ཏེ་ཡུལ་ཤེས་བྱ་དེ་བདེན་པར་གྲུབ་པ་ཡོད་པ་ལ་བརྟེན་ནས་དེ་ཤེས་པའི་ཤེས་པ་གང་ཡིན་པ་དེ་ཡང་གྲུབ་པ་ཡིན་སྙམ་དུ་སེམས་ན། འོ་ན་ཡུལ་ཤེས་བྱ་གཟུགས་ལ་སོགས་པ་དེ་བདེན་པར་གྲུབ་པ་ཡོད་པ་ལ་བརྟེན་ནམ་སྒྲུབ་བྱེད་ཅི་ཞིག་ཡོད་ཅེས་འདྲི། དེ་སྟེ་དེ་ནི་ཕན་ཚུན་ཤེས་བྱའི་དབང་གིས་ཤེས་པ་གྲུབ་པ་དང༌། ཤེས་པའི་དབང་གིས་ཤེས་བྱ་གྲུབ་པ་ཡིན་པས་ཕན་ཚུན་གཅིག་གི་དབང་གིས་ཅིག་ཤོས་བདེན་པར་ཡོད་པ་ཡིན་ནོ་སྙམ་དུ་སེམས་ན། དེ་ལྟར་ཡིན་ན། ཕན་ཚུན་དོན་ལ་བརྟེན་པའི་གྲུབ་པ་ནི། །གྲུབ་མིན་ཉིད་ཅེས་དམ་པ་རྣམས་ཀྱིས་གསུངས། །ཞེས་པ་ལྟར་དེ་གཉིས་ཀ་ཡང་ནི་གྲུབ་པ་མེད་པར་འགྱུར་ཏེ། ཕན་ཚུན་དང་པོ་གཅིག་ཀྱང་མ་གྲུབ་པ་ཡིན་པའི་ཕྱིར། 

གལ་ཏེ་བུ་མེད་ཕ་མིན་ན། །བུ་ཉིད་གང་ལས་བྱུང་བ་ཡིན། །བུ་མེད་པར་ནི་ཕ་མེད་པ། །དེ་བཞིན་དེ་གཉིས་མེད་པ་ཉིད། །ཅེས་གལ་ཏེ་བུ་མེད་པའི་སྔ་རོལ་ཏུ་ཕ་གྲུབ་པ་ཡོད་པ་མ་ཡིན་ན། འོ་ན་བུ་དེ་ཉིད་གང་ལས་བྱུང་བ་ཡིན། དེས་ན་བུ་མེད་པ་ལ་ནི་ཕའི་ཕ་སྙད་མེད་པ་དེ་བཞིན་དུ་ཕ་མེད་ན་ཡང་བུ་འབྱུང་དུ་མི་རུང་བ་ཡིན་པས། མདོར་ན་དོན་དམ་པ་ལ་དེ་གཉིས་ཀ་མེད་པའི་རང་བཞིན་ཉིད་ཡིན་པ་དེ་དང་ཆོས་མཚུངས་པར་གསུངས། 

མྱུ་གུ་ས་བོན་ལས་སྐྱེ་ཞིང་། །ས་བོན་དེ་ཉིད་ཀྱིས་རྟོགས་བཞིན། །ཤེས་བྱ་ལས་སྐྱེས་ཤེས་པ་ཡིས། །དེ་ཡོད་པ་ནི་ཅིས་མི་རྟོགས། །ཞེས་པ་ནི། ཁོ་ན་རེ། དཔེར་ན། མྱུ་གུ་གང་ཡིན་པ་དེ་ནི་རྒྱུ་ས་བོན་ལ་བརྟེན་ནས་སྐྱེ་ཞིང་། ས་བོན་དེ་ཉིད་ས་འོག་ཏུ་ཡོད་པ་དེ་ཡང་མྱུ་གུ་ཡོད་པའི་རྟགས་དེ་ཉིད་ཀྱི་སྒོ་ནས་རྟོགས་པར་འགྱུར་བ་བཞིན་དུ། ཤེས་བྱ་གཟུགས་དང་སྒྲ་སོགས་ལ་བརྟེན་ནས་སྐྱེས་པའི་མིག་ཤེས་དང་རྣ་ཤེས་ལ་སོགས་པ་ཤེས་པ་དེ་ཡིས་ཤེས་བྱ་གཟུགས་སོགས་དེ་དག་ཡོད་པ་ཅིའི་ཕྱིར་ན་མི་རྟོགས་ཏེ་རྟོགས་ནས་སོ་ཞེས་ཟེར་ན། 

མྱུ་གུ་ལས་གཞན་ཤེས་པ་ཡིས། །ས་བོན་ཡོད་ཅེས་རྟོགས་འགྱུར་ན། །གང་ཕྱིར་ཤེས་བྱ་དེ་རྟོགས་པར། །ཤེས་པ་ཡོད་ཉིད་གང་ལས་རྟོགས། །ཞེས་པ་ནི། དེ་ཡང་དཔེ་དང་དོན་གཉིས་མི་མཚུངས་ཏེ། མྱུ་གུ་ཡིན་ན་མྱུ་གུ་ལས་གཞན་དུ་གྱུར་པ་གང་ཟག་གི་ཤེས་པ་ཡིས་ཞིང་ས་འདི་ན་ས་བོན་སྔོན་དུ་སོང་བ་ཡོད་ཅེས་པའི་སྒོ་ནས་རྟོགས་པར་འགྱུར་དུ་རུང་བ་ཡིན་ཡང་། རྒྱུ་མཚན་གང་གི་ཕྱིར་ན་ཤེས་བྱ་གཟུགས་སོགས་དེ་རྟོགས་པར་བྱེད་པ་ལ་ནི་རྟགས་ཤེས་པ་འགོད་པ་ཡིན་ན། ཤེས་པ་ཁོ་རང་བདེན་པར་གྲུབ་པ་ཡོད་པ་ཉིད་ནི་གཏན་ཚིགས་སམ་སྒྲུབ་བྱེད་གང་ལས་རྟོགས་ཏེ། དེ་ཡང་དོན་རིག་དང་རང་རིག་གང་གིས་ཀྱང་དེ་བདེན་གྲུབ་ཡིན་པ་མི་རྟོགས་པ་ཡིན་པའི་ཕྱིར་རོ། །

གཉིས་པ་སྟོང་པར་སྨྲ་བའི་སྒྲུབ་བྱེད་འགོད་པ་ལ། རྒྱུ་ལ་དཔྱོད་པ་རྡོ་རྗེ་གཟེགས་མའི་རིགས་པ། ངོ་བོ་ལ་དཔྱོད་པ་རྟེན་འབྲེལ་ཆེན་མོའི་རིགས་པ་དང་། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་རིགས་པ་སྟེ་གསུམ་ལས། དང་པོ་ལ་ཡང་བཞི། རྒྱུ་མེད་ལས་སྐྱེ་བ་འགོག་པ་དང་། གཞན་ལས་སྐྱེ་བ་འགོག་པ་དང་། བདག་ལས་སྐྱེ་བ་འགོག་པ་དང་། གཏན་ཚིགས་ཀྱི་དོན་བསྡུ་བ་དང་བཅས་པའོ། །དང་པོ་ནི། མུ་སྟེགས་རྒྱང་འཕེན་པ་སོགས་ན་རེ། ལར་ཆོས་ཐམས་ཅད་རྒྱུ་དང་བྱེད་པ་པོ་གང་ཡང་མེད་པར་རང་གི་ངོ་བོ་ཉིད་ལས་འབྱུང་བ་ཡིན་ཏེ། དཔེར་ན། ཚེར་མའི་རྣོན་པོ་དང་། སྲན་མའི་ཟླུམ་པོ་ལྟར་རོ་སྙམ་དུ་སེམས་ན། རེ་ཞིག་འཇིག་རྟེན་མངོན་སུམ་གྱིས། །རྒྱུ་རྣམས་ཐམས་ཅད་མཐོང་བ་ཡིན། པདྨའི་སྡོང་བུ་སོགས་དབྱེ་ནི། །རྒྱུ་ཡི་དབྱེ་བས་བསྐྱེད་པ་ཡིན། །ཞེས་པ་ནི། དེའང་རྒྱུ་མེད་ལས་སྐྱེ་བ་མི་འཐད་དེ། རེ་ཞིག་ཐ་མལ་པ་འཇིག་རྟེན་པ་དེ་དག་རྣམས་ཀྱིས་ཀྱང་མངོན་སུམ་གྱི་ཤེས་པ་ཉིད་ཀྱིས་ས་བོན་སོགས་ཀྱི་ཕྱི་ནང་གི་རྒྱུ་རྣམས་ཐམས་ཅད་མཐོང་བ་ཡིན་པ་དང་། དེ་ནས་རྟགས་ཀྱི་སྒོ་ནས་ལྐོག་གྱུར་གྱི་ཆོས་ཏེ་དུ་བའི་སྒོ་ནས་མེ་དཔོག་པ་ལ་སོགས་པ་ཡང་མཐོང་བ་ཡིན་ན་རྒྱུ་མེད་ཡིན་པ་དེ་གཏན་ནས་མི་འཐད་གསུངས། ཁོ་ན་རེ། རྒྱུ་མེད་པ་ཡིན་ཏེ། མེ་ཏོག་པདྨ་སོགས་ཀྱི་སྡོང་བུ་དང་འདབ་མའི་གྲངས་དང་དབྱིབས་དང་ཁ་དོག་ལ་སོགས་པ་དེ་རྣམས་ཐམས་ཅད་ལ་རྒྱུ་ཡི་དབྱེ་བ་སྔོན་དུ་འགྲོ་བ་མེད་པ་ཡིན་པའི་ཕྱིར་སྙམ་དུ་སེམས་ན། །དེ་ཡང་མ་ཡིན་ཏེ། མེ་ཏོག་པདྨའི་སྡོང་བུ་དང་འདབ་མའི་གྲངས་མང་ཉུང་དང་དབྱིབས་ཀྱི་ཁྱད་པར་ཁ་དོག་གི་རྣམ་པ་སོགས་ཀྱི་དབྱེ་བ་དེ་དག་ཐམས་ཅད་ནི་དེ་དང་དེ་སྒྲུབ་པར་བྱེད་པའི་རྒྱུའི་དབྱེ་བ་སྔོན་དུ་སོང་བ་ལ་བརྟེན་ནས་བསྐྱེད་པ་ཁོ་ན་ཡིན་གྱི། རྒྱུ་མེད་ལས་བྱུང་པ་མ་ཡིན་གསུངས། 

རྒྱུ་དབྱེ་གང་གིས་བྱས་ཤེ་ན། །སྔར་གྱི་རྒྱུ་དབྱེ་ཉིད་ལས་སོ། །ཅི་ཕྱིར་རྒྱུ་ཡིས་འབྲས་བསྐྱེད་ནུས། །སྔར་གྱི་རྒྱུ་ཡི་མཐུ་ཉིད་ལས། །ཞེས་པ་ནི། འོ་ན་དེ་ལྟ་བུའི་རྒྱུ་ཡི་དབྱེ་བ་དེ་དག་བྱེད་པ་པོ་གང་གིས་བྱས་པ་ཡིན་ཞེ་ན། རྒྱུའི་དབྱེ་བ་དེ་དག་ཐམས་ཅད་ནི་བྱེད་པ་པོ་གཞན་གང་ཡང་ཡོད་པ་མ་ཡིན་གྱི། སྔོན་མ་སྔོན་མའམ་སྔར་གྱི་ཕྱིའི་རྩི་ཤིང་ལོ་ཏོག་ནགས་ཚལ་དང་མེ་ཏོག་པདྨ་ལ་སོགས་པའི་འདབ་མ་དང་སྡོང་བུ་སོགས་ཀྱི་གྲངས་དང་དབྱིབས་ཀྱི་ཁྱད་པར། ནང་སེམས་ཅན་གྱི་ལུས་དང་སེམས་སོགས་དེ་དག་ཐམས་ཅད་རང་རང་གི་རྒྱུའི་ཁྱད་པར་མི་འདྲ་བའི་དབྱེ་བ་ཉིད་ལ་བརྟེན་ནས་བྱུང་པ་ཡིན་པར་གསུངས། འོ་ན་རྒྱུ་མཚན་ཅིའི་ཕྱིར་ན་རྒྱུ་དང་རྐྱེན་ཐ་དད་པ་ཡིས་འབྲས་བུ་རིགས་མི་འདྲ་བ་དེ་བསྐྱེད་པར་ནུས་པ་ཡིན་ཟེར་ན། དེ་ཡང་རྒྱུ་དང་རྐྱེན་གྱི་ཡན་ལག་དེ་རྣམ་པ་ཀུན་ཏུ་མཐའ་མེད་ཡིན་པ་ཉིད་ཀྱིས་རྒྱུ་དང་རྐྱེན་དེ་དག་གི་མཐུ་ཉིད་ལ་བརྟེན་ནས་བྱུང་པར་གྱུར་པ་མ་གཏོགས། རྒྱུ་རྐྱེན་ལ་མ་ལྟོས་པ་ཞིག་ཀྱང་གཏན་ནས་ཡོད་པ་མ་ཡིན་གསུངས་སོ། །

གཉིས་པ་གཞན་ལས་སྐྱེ་བ་དགག་པ་ལ། དབང་ཕྱུག་རྟག་པ་རྒྱུར་སྨྲ་བ་དེ་དག་ན་རེ། ཕྱི་ནང་གི་སྣོད་བཅུད་ཀྱི་དངོས་པོ་རྣམས་ལ་རྒྱུ་མེད་པ་ནི་མ་ཡིན་གྱི། རྒྱུ་ཡོད། ཡོད་པའི་རྒྱུ་གང་ཡིན་པ་དེ་ནི་དབང་ཕྱུག་རྟག་པ་རང་བྱུང་གི་བྱེད་པ་པོ་དེ་ཉིད་ཀྱིས་བྱས་པ་ཡིན་ཞེས་ཟེར་ན། དབང་ཕྱུག་འགྲོ་བའི་རྒྱུ་ཡིན་ན། །རེ་ཞིག་དབང་ཕྱུག་གང་ཡིན་སྨོས། །འབྱུང་རྣམས་ཤེ་ན་དེ་ལྟ་མོད། །མིང་ཙམ་ལ་ཡང་ཅི་ཞིག་ལ། །ཞེས་པ་ནི། དབང་ཕྱུག་ཅེས་བྱ་བ་ཕྱི་སྣོད་དང་ནང་བཅུད་ཀྱི་འགྲོ་བའི་རྒྱུ་ཡིན་པར་འདོད་ན། འོ་ན་ཐོག་མར་རེ་ཞིག་དབང་ཕྱུག་ཅེས་དེའི་མཚན་གཞིའམ་དེའི་ངོ་བོ་གང་ཞིག་ཡིན་པ་སྨོས་ཤིག །དེ་ལ་ཁོ་ན་རེ། ས་དང་ཆུ་དང་མེ་དང་རླུང་དང་ནམ་མཁའ་དང་བཅས་པའི་འབྱུང་བ་དེ་རྣམས་ཐམས་ཅད་དབང་ཕྱུག་ཅེས་བྱ་བ་ནི་ཡིན་ནོ་ཞེས་ཟེར་ན། དེ་ལ་བཤད་དེ། དེ་ལྟ་བུ་ཡིན་མོད་ཅེས་ཁོ་བོས་ཀྱང་འབྱུང་བ་དེ་དག་སྔ་མ་སྔ་མ་ལས་ཕྱི་མ་ཕྱི་མ་འབྱུང་འགྱུར་གྱི་གཟུགས་དྲི་རོ་རེག་བྱ་སོགས་ཁྱད་པར་གཞན་ལས་གཞན་དུ་འགྱུར་བ་ལ་བརྟེན་ནས་འབྱུང་བ་ཡིན་པར་འདོད་པ་ཡིན་པས་ན། ཁྱོད་ཀྱིས་དབང་ཕྱུག་ཅེས་བྱ་བ་མིང་འདོགས་པ་དང༌། ཁོ་བོས་འབྱུང་བ་ཞེས་བྱ་བའི་མིང་འདོགས་པས་མིང་ཙམ་གྱི་ཁྱད་པར་མ་གཏོགས་དོན་ལ་ཁྱད་པར་མེད་ན། འདི་ལ་ཕན་ཚུན་རྩོད་པའི་སྒོ་ནས་ཅི་ཞིག་ངལ་བ་བྱ་སྟེ་ངལ་བ་མི་བྱའོ་ཞེས་གསུངས། 

འོན་ཀྱང་ས་སོགས་དུ་མ་དང་། །མི་རྟག་གཡོ་མེད་ལྷ་མིན་ཞིང་། །འགོམ་བྱ་ཉིད་དང་མི་གཙང་བས། །དེ་ནི་དབང་ཕྱུག་ཉིད་མ་ཡིན། །ཞེས་པ་ནི། འོན་ཀྱང་དོན་ངོ་མ་ལ་ཁྱོད་ཀྱིས་བཤད་པ་ལྟར་ས་དང་ཆུ་ལ་སོགས་པའི་འབྱུང་བ་དེ་དག་ནི་དབང་ཕྱུག་མ་ཡིན་ཏེ། དབང་ཕྱུག་ནི་གཅིག་པུ་ཁོ་ནར་འདོད་པ་ཡིན་པ་ལ། ས་སོགས་འབྱུང་བ་དེ་དག་ནི་ཆོས་དུ་མ་ཡིན་པ་དང་། དབང་ཕྱུག་རང་གི་ངོ་བོ་འགྱུར་མེད་ཀྱི་རྟག་པ་ཡིན་པ་ཁས་བླངས་པ་ལ། ས་སོགས་འབྱུང་བ་དེ་དག་ནི་མི་རྟག་པ་ཡིན་པ་དང༌། དབང་ཕྱུག་གིས་སྣོད་བཅུད་ཀྱི་འབྲས་བུའི་དངོས་པོ་བྱེད་པ་ལ་བློ་ཡི་གཡོ་བ་དང་བཅས་པ་ཡིན་པར་འདོད་པ་ལ། ས་སོགས་འབྱུང་བ་ནི་བེམས་པོ་ཡིན་པས་བློའི་གཡོ་བ་མེད་པ་ཡིན་པ་དང་། དབང་ཕྱུག་ནི་ཁྱོད་ཀྱིས་བཀུར་བར་བྱ་བའི་ལྷ་ཡིན་པར་འདོད་པ་དང༌། ས་སོགས་འབྱུང་བ་དེ་དག་ནི་མཆོད་པར་བྱ་བའི་ལྷ་ཡང་མ་ཡིན་ཞིང་།རྐང་པའི་འོག་ཏུ་བརྫིས་ཏེ་འགོམ་པར་བྱ་བ་ཉིད་ཡིན་པའི་ཕྱིར་དང་། ཡང་དབང་ཕྱུག་གཙང་བའི་ཆོས་ཡིན་པར་འདོད་པ་ལ། ས་སོགས་འབྱུང་བ་ནི་མི་གཙང་བ་དང་འབྲེལ་བ་ཡིན་པས་ས་སོགས་འབྱུང་བ་དེ་ནི་དབང་ཕྱུག་མ་ཡིན་ཏེ། ཁྱོད་ཀྱིས་བཤད་པའི་དབང་ཕྱུག་གི་ཁྱད་ཆོས་དང་མི་མཐུན་པ་ཡིན་པའི་ཕྱིར་གསུངས། 

དབང་ཕྱུག་མཁའ་མིན་གཡོ་མེད་ཕྱིར།། བདག་མིན་སྔར་ནས་བཀག་ཟིན་ཕྱིར། །བསམ་མིན་པ་ཡི་བྱེད་པོ་ཡང༌། །བསམ་མིན་བརྗོད་པས་ཅི་ཞིག་བྱ། །ཞེས་པ་ནི། དབང་ཕྱུག་ནམ་མཁའ་ཡིན་ནོ་ཞེ་ན། དབང་ཕྱུག་ནམ་མཁའ་ནི་མ་ཡིན་ཏེ། ནམ་མཁའ་ལ་བློ་ཡི་གཡོ་བའི་བྱ་བ་མེད་པའི་ཕྱིར་དང་། དབང་ཕྱུག་བདག་ཡིན་ནོ་སྙམ་ན། བདག་ཀྱང་མ་ཡིན་ཏེ། སྔར་ནས་བདག་རིགས་པའི་སྒོ་ནས་བཀག་ཟིན་པའི་ཕྱིར། ཡང་དབང་ཕྱུག་དེ་ཚུར་མཐོང་གི་བློས་བསམ་པར་བྱ་བ་མ་ཡིན་ནོ་ཞེ་ན། བློ་ཡིས་བསམ་པར་བྱ་བ་མ་ཡིན་པ་ཡི་སྣོད་བཅུད་ཀྱི་བྱེད་པ་པོ་ཡང་མི་རུང་སྟེ། དེ་ཡང་བསམ་བྱ་མ་ཡིན་པའི་བྱེད་པ་པོ་བརྗོད་པས་ཅི་ཞིག་བྱ་སྟེ་དགོས་པ་མེད་པ་ཡིན་པའི་ཕྱིར། 

དེས་བསྐྱེད་འདོད་པའང་གང་ཞིག་ཡིན། །བདག་ནི་དེ་དང་ས་སོགས་དང་། །དབང་ཕྱུག་ངོ་བོའང་རྟག་མིན་ནམ། །ཞེས་པ་ནི། རྒྱུ་ལས་བྱེད་པ་པོ་དབང་ཕྱུག་དེ་བསམ་པར་བྱ་བ་མ་ཡིན་པར་འདོད་ན། བསམ་པར་བྱ་བ་མ་ཡིན་པ་དེས་བསྐྱེད་པའི་འབྲས་བུ་འདོད་པ་དེའང་གང་ཞིག་ཡིན་ཏེ་མི་རུང་སྟེ། རྒྱུ་འབྲས་གཉིས་ཀ་བསྐྱེད་བྱ་སྐྱེད་བྱེད་དུ་མི་རུང་བ་ཡིན་པའི་ཕྱིར་རོ། །ཡང་དབང་ཕྱུག་གིས་བསྐྱེད་པ་ཡིན་པར་འདོད་པའི་བདག་ནི་དེ་དང༌། ཡང་ས་ཆུ་མེ་རླུང་སྟེ་མདོར་ན་ས་སོགས་ཀྱི་རྩོམ་གཞི་རྡུལ་ཕྲན་དང༌། དབང་ཕྱུག་རང་གི་ངོ་བོ་དང་བཅས་པའང་དེ་དག་ཐམས་ཅད་རྟག་པའི་རང་བཞིན་ཉིད་དུ་ཁས་བླངས་པ་མིན་ནམ་ཅི་སྟེ་ཡིན་པའི་ཕྱིར། དེས་ན་རྒྱུ་དང་འབྲས་བུ་གཉིས་ཀ་རྟག་པའི་བདག་ཉིད་ཡིན་ན། དེ་ལ་ཤེས་བྱ་དང་ཤེས་བྱེད་གཉིས་ཀ་མི་རུང་བ་ཡིན་གསུངས། 

ཤེས་པ་ཤེས་བྱ་ལས་སྐྱེས་དང་། །ཐོག་མེད་བདེ་སྡུག་ལས་ལས་ཡིན། །དེ་བས་གང་ཞིག་སྐྱེད་པ་སྨྲོས། །ཞེས་པ་ནི། མི་རྟག་པའི་རང་བཞིན་ཅན་གྱི་སྔོ་འཛིན་གྱི་ཤེས་པ་ལྟ་བུ་སོགས་ནི་ཡུལ་ཤེས་བྱ་སྔོན་པོ་མི་རྟག་པ་སོགས་ལས་སྐྱེས་པ་ཡིན་པ་དང༌། དེ་བཞིན་དུ་ཐོག་མ་མེད་པའི་དུས་ནས་བྱུང་བའི་ལུས་སེམས་ཀྱི་བདེ་བ་དང་སྡུག་བསྔལ་སོགས་དེ་དག་ཐམས་ཅད་ནི་སྐྱེ་བ་སྔོན་མ་སྔོན་མའི་དགེ་བ་དང་སྡིག་པའི་ལས་ལ་བརྟེན་ནས་བྱུང་བ་ཡིན་པའི་རྒྱུ་མཚན་དེ་ལྟ་བས་ན་དབང་ཕྱུག་གིས་འབྲས་བུའི་ཆོས་གང་ཞིག་སྐྱེད་པ་ཡིན་པ་དེ་སྨོས་ཤིག་གསུངས། 

རྒྱུ་ལ་ཐོག་མ་ཡོད་མིན་ན། །འབྲས་བུའི་ཐོག་མ་ག་ལ་ཡོད། །རྟག་ཏུཅི་ཕྱིར་བྱེད་མིན་ཏེ། །དེ་ནི་གཞན་ལ་ལྟོས་པ་མིན། །ཞེས་པ་ནི། རྒྱུ་དབང་ཕྱུག་རང་གི་ངོ་བོ་རྟག་པ་ཡིན་པ་ལ་ཐོག་མའམ་མཐའ་དེ་གཏན་ནས་ཡོད་པ་མ་ཡིན་ན་དབང་ཕྱུག་གིས་སྐྱེད་པར་འདོད་པའི་འབྲས་བུའི་ཐོག་མའང་ག་ལ་ཡོད། མདོར་ན་འབྲས་བུ་རེས་འབྱུང་ལ། རེས་མི་འབྱུང་བ་ལྟ་བུ་དེ་ཉིད་ཀྱང་གཏན་ནས་མི་འཐད། གལ་ཏེ་དབང་ཕྱུག་རང་གི་ངོ་བོ་རྟག་པ་ཡིན་ན་ཡང་འབྲས་བུ་རྟག་ཏུ་བྱེད་པ་མིན་ཟེར་ན། དེ་ཡང་མི་འཐད་དེ། དབང་ཕྱུག་རང་གི་ངོ་བོ་རྟག་པ་ཡིན་ན་འབྲས་བུ་ཐམས་ཅད་དུས་རྟག་ཏུ་རྒྱུ་མཚན་ཅིའི་ཕྱིར་ན་བྱེད་པ་མ་ཡིན་ཏེ་བྱེད་དགོས་ཏེ། དབང་ཕྱུག་དེ་ནི་རྒྱུ་དང་རྐྱེན་གཞན་ལ་ལྟོས་པ་ཡང་མ་ཡིན་པའི་ཕྱིར་དང་། 

དེས་བྱས་མིན་གཞན་ཡོད་མིན་ན། །དེས་འདི་གང་ལ་ལྟོས་པར་འགྱུར། །གལ་ཏེ་ལྟོས་ན་ཚོགས་པ་ཉིད། །རྒྱུ་ཡིན་འགྱུར་གྱི་དབང་ཕྱུག་མིན། །ཞེས་པ་ནི། དབང་ཕྱུག་དེ་ཉིད་ཀྱིས་བསྐྱེད་པར་བྱས་པ་མ་ཡིན་པའི་ཆོས་གཞན་གང་ཡང་ཡོད་པ་མ་ཡིན་པར་འདོད་ན། དབང་ཕྱུག་དེས་འབྲས་བུ་བསྐྱེད་པ་འདི་རྒྱུ་དང་རྐྱེན་གཞན་གང་ལ་ལྟོས་པར་འགྱུར་ཏེ་ལྟོས་མི་དགོས་པར་འགྱུར་དགོས་ལ། གལ་ཏེ་དབང་ཕྱུག་གི་རྒྱུ་དང་རྐྱེན་གྱི་ཚོགས་པ་གཞན་ལ་ལྟོས་ནས་འབྲས་བུ་བྱས་པར་འདོད་ན། འོ་ན་རྒྱུ་རྐྱེན་ཚོགས་པ་ཉིད་འབྲས་བུའི་རྒྱུ་ཡིན་པར་འགྱུར་གྱི། དབང་ཕྱུག་ནི་རྒྱུ་མ་ཡིན་ནོ། །

ཚོགས་ན་མི་སྐྱེ་དབང་མེད་ཅིང་། །དེ་མེད་པར་ནི་སྐྱེ་དབང་མེད། །གལ་ཏེ་དབང་ཕྱུག་མི་འདོད་བཞིན། །བྱེད་ན་གཞན་གྱི་དབང་དུ་ཐལ། །ཞེས་པ་ནི། འབྲས་བུ་སྐྱེད་པར་བྱེད་པའི་རྒྱུ་དང་རྐྱེན་གྱི་གནས་སྐབས་ཚོགས་ན་དེ་དུས་སོ་སོའི་འབྲས་བུ་དེ་མི་སྐྱེ་བའི་དབང་ཆ་དེ་དབང་ཕྱུག་ལ་མེད་ཅིང་། ཕྱི་ནང་གི་འབྲས་བུའི་ཆོས་དེ་སྐྱེད་པར་བྱེད་པའི་རྒྱུ་དང་རྐྱེན་གྱི་ཚོགས་པ་དེ་མེད་པར་གྱུར་ན་ནི་དབང་ཕྱུག་ལ་འབྲས་བུ་སྐྱེ་བའི་དབང་ཆ་ཡང་མེད་པ་དང༌། རྒྱུ་དང་རྐྱེན་གྱི་ཚོགས་པས་འབྲས་བུ་སྐྱེ་བའི་གནས་སྐབས་ན་དབང་ཕྱུག་གིས་མི་འདོད་བཞིན་དུ་སྐྱེས་པ་ཡིན་ནམ། འདོད་ནས་སྐྱེས་པ་ཡིན་དཔྱད། གལ་ཏེ་དབང་ཕྱུག་གིས་འབྲས་བུ་སྐྱེད་པ་མི་འདོད་བཞིན་དུ་རྒྱུ་རྐྱེན་ཚོགས་པས་འབྲས་བུ་བསྐྱེད་པར་བྱས་ན། འོ་ན་དབང་ཕྱུག་དེ་རང་དབང་ཅན་མ་ཡིན་པ་རྒྱུ་རྐྱེན་ཚོགས་པ་གཞན་གྱི་དབང་དུ་སོང་བར་ཐལ་ལ། 

འདོད་ནའང་འདོད་ལ་རག་ལས་འགྱུར། །བྱེད་ནའང་དབང་ཕྱུག་ག་ལ་ཡིན། །གང་དག་རྡུལ་ཕྲན་རྟག་སྨྲ་བ། །དེ་དག་ཀྱང་ནི་སྔར་བཟློགས་ཟིན། །ཞེས་པ་ནི། རྒྱུ་དང་རྐྱེན་གྱི་ཚོགས་པ་རྣམས་ཀྱིས་འབྲས་བུ་བསྐྱེད་པའི་གནས་སྐབས་ན་དབང་ཕྱུག་གིས་འདོད་ནས་བསྐྱེད་པ་ཡིན་ཞེས་འདོད་ན། འོ་ན་འདོད་པ་ཉིད་ལ་རག་ལས་པ་སྟེ་དབང་ཕྱུག་འདོད་པའི་གཞན་དབང་དུ་འགྱུར་བ་ཡིན་པར་ཐལ་བར་འགྱུར་ལ། གལ་ཏེ་རྒྱུས་འབྲས་བུ་བསྐྱེད་པའི་གནས་སྐབས་ན་དབང་ཕྱུག་ག་ལ་ཡིན་ཏེ་དབང་ཕྱུག་རྟག་པར་འདོད་པས་དེ་ནི་འབྲས་བུ་བསྐྱེད་པའི་བྱ་བ་བྱེད་པའམ་དོན་བྱེད་ནུས་པ་སྟོང་པ་ཡིན་པའི་ཕྱིར་རོ། །ཡང་མུ་སྟེགས་དཔྱོད་པ་བ་ལྟ་བུ་གང་དག་གིས་འབྱུང་བཞིའི་རྡུལ་ཕྲན་དེ་ཉིད་རྟག་པའི་རང་བཞིན་ཡིན་པར་སྨྲ་བ་དེ་དག་ཀྱང་ནི་སྔར་གོང་དུ། རྡུལ་དེའང་ཕྱོགས་ཆའི་དབྱེ་བ་ཡི། །ཞེས་སོགས་ཀྱི་རིགས་པའི་སྒོ་ནས་བཟློགས་ཟིན་པས་སྐབས་འདིར་བཤད་མི་དགོས་སོ། །

གསུམ་པ་བདག་སྐྱེ་འགོག་པ་ལ་ཐོག་མར་གཙོ་བོ་དགག་པ་ནི། གཙོ་བོ་རྟག་པ་འགྲོ་བ་ཡི། །རྒྱུ་ཡིན་པར་ནི་གྲངས་ཅན་འདོད། །སྙིང་སྟོབས་རྡུལ་དང་མུན་པ་ཞེས། །བྱ་བའི་ཡོན་ཏན་མཉམ་གནས་ནི། །གཙོ་བོ་ཞེས་བྱར་རབ་བརྗོད་དེ། །མི་མཉམ་འགྲོ་བ་ཡིན་པར་བརྗོད། །ཅེས་པ་ནི། གཙོ་བོ་ཞེས་བྱ་བ་རྟག་པ་ཡིན་པ། གཅིག་པུ་ཡིན་པ། ཟ་བ་པོ་མ་ཡིན་པ། ངོ་བོ་བེམས་པོ་ཡིན་པ། ཀུན་གྱི་བྱེད་པ་པོ་སྟེ། དེ་ཡང་གྲངས་ཅན་པ་རྣམས་ཀྱིས་མི་གསལ་བ་ལས་གསལ་བའི་འགྲོ་བ་ཕྱི་སྣོད་དང་ནང་བཅུད་ཀྱི་རྒྱུ་ཡིན་པར་འདོད་ལ། དེ་ཡང་ཉོན་མོངས་པ་འདོད་ཆགས། ཚོར་བའི་དབང་དུ་བྱས་པའི་ཚོར་བ་བདེ་བ་དེ་ལ་སྙིང་སྟོབས་ཞེས་བྱ་བ།ཡུལ་ལ་གསལ་བའི་སྒོ་ནས་འཇུག་པའི་བདག་ཉིད་ཅན། ཡང་ཉོན་མོངས་པ་ཁོང་ཁྲོ། ཚོར་བ་སྡུག་བསྔལ་དེ་ལ་རྡུལ་ཞེས་བྱ་བ། ཡུལ་ལ་སྡང་བའི་སྒོ་ནས་འཇུག་པའི་རང་བཞིན་ཅན་དང༌། ཉོན་མོངས་པ་མ་རིག་པ་དང་། ཚོར་བ་བཏང་སྙོམས་ཀྱི་ངོ་བོ་ལ་མུན་པ་ཞེས་བྱ་བ་སྟེ། ཡུལ་ལ་མི་གསལ་བའི་སྒོ་ནས་འཇུག་པའི་རང་བཞིན་ཅན་དེ་ལྟ་བུའི་ཡོན་ཏན་རྣམ་པ་གསུམ་པོ་ཆ་མཉམ་པར་གནས་པ་དེ་ནི་གཙོ་བོ་ཞེས་རྒྱུའི་སྐབས་སམ་རང་བཞིན་ཞེས་བྱ་བ་ཡིན་པར་རབ་ཏུ་བརྗོད་དེ། དེ་དག་ཡོན་ཏན་གསུམ་པོ་ཆ་མི་མཉམ་པར་གཞན་ནས་གཞན་དུ་འགྱུར་བ་ན་ནི་གཙོ་བོ་ལས་བློའམ་ཆེན་པོ་ཞེས་པ་དེ་ལ་བརྟེན་ནས་ངར་འཛིན་ནམ་ང་རྒྱལ་གཉིས་ཞེས་བྱ་བ་དེ་ལས་དབང་པོ་བཅུ་གཅིག་དང༌། དེ་ཙམ་ལྔ་དང་བཅས་ཏེ་རྣམ་པ་བཅུ་དྲུག །ཡང་དེ་ཙམ་ལྔ་ལས་འབྱུང་བ་ལྔ་དང་བཅས་པ་མདོར་ན་རྣམ་འགྱུར་ཉི་ཤུ་རྩ་གསུམ་པོ་འཕྲོ་བའམ་རྣམ་པ་གཞན་ནས་གཞན་དུ་འགྱུར་བ་དེ་ཕྱི་སྣོད་དང་ནང་བཅུད་ཀྱི་འགྲོ་བ་རྣམ་པ་སྣ་ཚོགས་པའི་གནས་སྐབས་ཡིན་པ་ཉིད་དུ་བརྗོད་དོ། །

དེ་ལ་བཤད་པར་བྱ་སྟེ། གཅིག་ལ་རང་བཞིན་གསུམ་ཉིད་ནི། །རིགས་མིན་དེས་ན་དེ་ཡོད་མིན། །དེ་བཞིན་ཡོན་ཏན་ཡོད་མིན་ཏེ། །དེ་ཡང་སོ་སོར་རྣམས་གསུམ་ཕྱིར། །ཞེས་པ་ནི། གཙོ་བོ་གཅིག་ཡིན་པ་ཁས་བླངས་པ་ལ་རྡུལ་དང་མུན་པ་སྙིང་སྟོབས་ཏེ་རང་བཞིན་གསུམ་ཉིད་ནི་རིགས་ཤིང་འཐད་པ་མ་ཡིན་ཏེ། གསུམ་ཡིན་ན་གཅིག་ཡིན་པ་འགལ་ཞིང་། གཅིག་ཡིན་ན་གསུམ་ཡིན་པ་འགལ་བའི་རྒྱུ་མཚན་དེས་ན་གཙོ་བོ་ཞེས་བྱ་བ་རྟག་དངོས་གཅིག་གི་རང་བཞིན་ཅན་དེའང་ཡོད་པ་མ་ཡིན། དེ་བཞིན་དུ་གཙོ་བོའི་ཡོན་ཏན་རྣམ་པ་གསུམ་པོ་དེ་ཡང་རྟག་པའི་ཆོས་ཉིད་དུ་ཡོད་པ་མ་ཡིན་ཏེ། ཡོན་ཏན་རེ་རེ་བཞིན་དུ་ཡོན་ཏན་ཡིན་པ་མཚོན་པར་བྱེད་པའི་ཆོས་ཡོད་དམ་མེད་དཔྱད་པ་ཡིན་ན། མཚོན་བྱེད་ཀྱི་ཆོས་མེད་ན་ཡོན་ཏན་མ་ཡིན་པར་འགྱུར་བ་དང༌།མཚོན་བྱེད་ཀྱི་ཆོས་ཡོད་ན་རེ་རེ་ལ་ཡང་ཡོན་ཏན་ཡིན་པ་མཚོན་པར་བྱེད་པའི་ཆོས་རྣམ་པ་གསུམ་གསུམ་སྟེ། དེའང་སོ་སོར་རྣམ་གསུམ་སྟེ་རྣམ་པ་དགུ་ཉིད་དུ་འགྱུར་བ། དགུ་ཡང་ཉི་ཤུ་རྩ་བདུན་དུ་འགྱུར་བ་ལ་སོགས་པས་དཔྱད་ན་ཡོན་ཏན་ཡང་མེད་པ་ཡིན་པས། 

ཡོན་ཏན་མེད་ན་སྒྲ་སོགས་ཀྱང་། །ཡོད་ཉིད་ཤིན་ཏུ་རྒྱང་རིང་འགྱུར། །སེམས་མེད་གོས་ལ་སོགས་པ་ལ། །བདེ་སོགས་ཡོད་པ་སྲིད་པའང་མིན། །ཞེས་པ་ནི། དེ་ལྟར་ན་གཙོ་བོའི་རང་བཞིན་ནམ་ཡོན་ཏན་རྡུལ་དང་མུན་པ་སྙིང་སྟོབས་གསུམ་པོ་དེ་རྟག་པའི་དངོས་པོར་གྲུབ་པ་མེད་ན། དེ་ལས་འབྲས་བུ་རྣམ་འགྱུར་སྒྲ་དེ་ཙམ་དང་དྲི་དེ་ཙམ་ལ་སོགས་པའི་ཆོས་དེ་རྣམས་ཀྱང་ཡོད་པར་འདོད་པ་དེ་ཤིན་ཏུ་རྒྱང་རིང་བར་འགྱུར་བ་སྟེ། དཔེར་ན། འཇིམ་པ་མེད་པར་འཇིམ་པའི་བུམ་པ་ཡོད་པ་མི་སྲིད་པ་བཞིན་ནོ། །དེར་མ་ཟད་ཀྱི་སེམས་མེད་པའི་རང་བཞིན་ཅན་གྱི་གོས་དང་ཟས་ལ་སོགས་པ་བེམས་པོ་གཙོ་བོའི་ཆོས་དེ་རྣམས་ཐམས་ཅད་ལ་སེམས་ཀྱི་ཆོས་ཉིད་དུ་གྱུར་པའི་ཚོར་བ་བདེ་བ་དང་སྡུག་བསྔལ་བཏང་སྙོམས་ཞེས་བྱ་བ་དེ་རྣམས་ཀྱང་ཡོད་པ་རྣམ་པ་ཀུན་ཏུ་སྲིད་པ་མ་ཡིན་གསུངས། 

དངོས་རྣམས་དེ་རྒྱུའི་རང་བཞིན་ན། །དངོས་པོ་རྣམ་དཔྱད་ཟིན་མིན་ནམ། །ཁྱོད་ཀྱི་རྒྱུ་ཡང་བདེ་སོགས་ཉིད། །དེ་ལས་སྣམ་སོགས་འབྱུང་བའང་མེད། །ཅེས་པ་ནི། ལར་དངོས་པོ་སྣམ་བུ་ལ་སོགས་པ་དེ་རྣམས་ནི་བདེ་སྡུག་སོགས་དེ་འབྱུང་བར་བྱེད་པའི་རྒྱུའི་རང་བཞིན་ཡིན་པར་འདོད་ན་ནི། སྔར་ལུས་དྲན་པ་ཉེར་བཞག་བཤད་པའི་སྐབས་སུ་དངོས་པོ་རྣམས་སྤྱིའི་ཕྱོགས་ནས་རང་བཞིན་གྱིས་མ་གྲུབ་པའི་ཚུལ་ལམ་སྐྱེ་བ་མེད་པའི་ཚུལ་རིགས་པས་དཔྱད་ཟིན་པ་མིན་ནམ་ཅི་སྟེ་ཡིན་པའི་ཕྱིར། ཡང་ཁྱོད་ཀྱི་སྣམ་བུ་སོགས་དེ་དག་ཐམས་ཅད་ཀྱི་རྒྱུ་ཡང་བདེ་བ་དང་སྡུག་བསྔལ་སོགས་གཙོ་བོའི་ཡོན་ཏན་ངོ་བོ་རྟག་པའི་བདག་ཉིད་ཅན་དུ་འདོད་པ་དེ་ནི་ཤིན་ཏུ་མི་འཐད་དེ། དེ་ཡང་རྡུལ་དང་མུན་པ་སྙིང་སྟོབས། དེ་བཞིན་དུ་བདེ་སྡུག་བཏང་སྙོམས་གསུམ་པོ་དེ་ལས་སྣམ་བུ་ལ་སོགས་པའི་རྣམ་འགྱུར་གྱི་ཆོས་དེ་དག་ཐམས་ཅད་ཕར་འབྱུང་བ་ནི་མེད་ལ། 

སྣམ་སོགས་ལས་ནི་བདེ་སོགས་ཡིན། །དེ་མེད་ཕྱིར་ན་བདེ་སོགས་མེད། །བདེ་སོགས་རྟག་པ་ཉིད་དུ་ཡང་། །ནམ་ཡང་དམིགས་པ་ཡོད་མ་ཡིན། །ཅེས་པ་ནི། དེས་ན་སྣམ་བུ་དང་གོས་ལ་སོགས་པ་དེ་ཙམ་གྱི་ཆོས་དེ་དག་ལས་ནི་བདེ་བ་སོགས་དེ་དག་འབྱུང་བ་ཡིན་པའི་ཕྱིར་དང་། དེ་བཞིན་དུ་སྣམ་བུ་ལ་སོགས་པའི་ཆོས་དེ་དག་ཐམས་ཅད་ནི་རིགས་པས་བརྟགས་ཤིང་དཔྱད་ན་མེད་པར་གྲུབ་ཟིན་པའི་ཕྱིར་ན། དེའི་འབྲས་བུར་གྱུར་པའི་བདེ་བ་དང་སྡུག་བསྔལ་སོགས་དེ་དག་ཀྱང་དོན་རང་གི་ངོ་བོ་ལ་བདེན་པར་གྲུབ་པའམ་རྟག་པའི་ཆོས་ཉིད་དུ་མེད་ལ།ཡང་ཁྱོད་ཀྱིས་འདོད་པ་ལྟར་དུ་བདེ་སྡུག་བཏང་སྙོམས་གསུམ་པོ་རྒྱུ་གཙོ་བོའི་རང་བཞིན་ནམ་རྟག་པའི་བདག་ཉིད་དུ་ཡོད་ན་དམིགས་དགོས་རྒྱུ་ཡིན་པ་ལ་དེ་དུས་ནམ་དུ་ཡང་དམིགས་པའང་ཡོད་པ་མ་ཡིན་པ་དེའི་ཕྱིར་ན། དེ་དག་ནི་རང་བཞིན་གྱིས་སྐྱེ་བ་མེད་པས་ངོ་བོ་སྟོང་པ་ཉིད་དུ་གྱུར་པ་ཡིན་པར་གསུངས། 

བདེ་སོགས་གསལ་བ་ཡོད་ཉིད་ན། །མྱོང་བ་ཅི་ཕྱིར་འཛིན་མ་ཡིན། །དེ་ཉིད་ཕྲ་མོར་གྱུར་ན་དེ། །རགས་དང་ཕྲ་བའང་ཇི་ལྟར་ཡིན། །ཞེས་པ་ནི། གལ་ཏེ་ཁོ་ན་རེ། བདེ་བ་དང་སྡུག་བསྔལ་ལ་སོགས་པ་དེ་ངོ་བོ་རྟོག་པའི་རང་བཞིན་ཅན་དུ་གྱུར་པ་གསལ་བ་ཡོད་པ་ཉིད་དུ་འདོད་ན་ནི། འོ་ན་བདེ་སོགས་གསལ་བའི་བདག་ཉིད་དེ་ཉིད་དུས་རྒྱུན་དུ་ཡང་ཉམས་སུ་མྱོང་བ་དེ་ཅིའི་ཕྱིར་ན་འཛིན་པ་མ་ཡིན་ཏེ་འཛིན་དགོས་པར་འགྱུར་ལ། ཡང་བདེ་སོགས་དེ་ཉིད་ཀྱང་བདེ་བའི་གནས་སྐབས་ན་སྡུག་བསྔལ་ཕྲ་མོར་འགྱུར་བ་ལྟ་བུ་དང༌། སྡུག་བསྔལ་ཤས་ཆེ་བའི་གནས་སྐབས་ན་བདེ་བ་དེ་ཕྲ་མོར་གྱུར་པ། དེ་ལྟ་བུའི་རྣམ་པ་ཕྲ་རགས་སོགས་འགྱུར་བས་ན་གསལ་བར་མྱོང་བ་མ་ཡིན་པར་འདོད་ན། འོ་ན་བདེ་སྡུག་སོགས་དེ་དག་ཕྲ་བ་དང་རགས་པའམ་ཕྲ་བའི་རང་བཞིན་ཇི་ལྟར་ཡིན་ཏེ། ཁྱོད་ཀྱིས་བདེ་སོགས་རྟག་པའི་རང་བཞིན་ཉིད་དུ་འདོད་པ་ཡིན་པའི་ཕྱིར་རོ། །

རགས་པ་དོར་ནས་ཕྲར་འགྱུར་བས། །ཕྲ་རགས་དེ་དག་མི་རྟག་ཉིད། །དེ་བཞིན་དངོས་པོ་ཐམས་ཅད་ནི། །མི་རྟག་ཉིད་དུ་ཅིས་མི་འདོད། །ཅེས་པ་ནི། རྒྱུ་མཚན་དེས་ན་བདེ་བ་དང་སྡུག་བསྔལ་སོགས་དེ་དག་རགས་པའམ་ཆེན་པོའི་གནས་སྐབས་དེ་ཉིད་ཕར་དོར་ནས་ཕྲ་བ་དང་ཆུང་ངུའི་གནས་སྐབས་སུ་འགྱུར་བ་ཡོད་པ་ཁས་བླངས་པས་དེ་ལྟ་བུའི་ཕྲ་བ་དང་རགས་པ་དེ་དག་ཐམས་ཅད་ནི་མི་རྟག་པ་ཉིད་དུ་གྱུར་པ་ལ། མི་རྟག་པའི་དོན་ནི་མི་བདེན་པའི་རང་བཞིན་ཏེ་ངོ་བོ་རང་བཞིན་དུ་མ་གྲུབ་པ་སྟོང་པ་ཉིད་དུ་གྲུབ་ཅིང་། དེ་བཞིན་དུ་ཁྱོད་ཀྱིས་འདོད་པའི་དངོས་པོ་དེ་ཉིད་ཉི་ཤུ་རྩ་ལྔ་པོ་དེ་དག་ཐམས་ཅད་ནི་གནས་སྐབས་གཞན་དང་གཞན་དུ་འགྱུར་བས་མི་རྟག་པ་ཉིད་དུ་ཅིའི་ཕྱིར་ན་མི་འདོད་དེ་འདོད་རིགས་ལ། མི་རྟག་པའི་ཆོས་དེ་ནི་ངོ་བོ་རང་བཞིན་གྱིས་མ་གྲུབ་པ་སྟོང་པ་ཉིད་ལས་གཞན་དུ་གྱུར་པ་མ་ཡིན་ནོ། ཁོ་ན་རེ། གལ་ཏེ་བདེ་སོགས་ཕྲ་རགས་སོགས་འགྱུར་བ་ཡོད་ཀྱང་རང་གི་ངོ་བོ་མི་འདོར་བ་ཡིན་པས་རྟག་གོ་ཞེ་ན། 

རགས་པ་བདེ་ལས་གཞན་མིན་ན། །བདེ་བ་གསལ་བ་མི་རྟག་ཉིད། །ཅེས་པ་ནི། བདེ་བ་དང་སྡུག་བསྔལ་རགས་པའི་རང་བཞིན་དེ་ཉིད་བདེ་བ་ཙམ་ལས་གཞན་དུ་གྱུར་པ་མ་ཡིན་པར་འདོད་ན། བདེ་བ་གསལ་བའམ་རགས་པ་དེ་ཉིད་མི་རྟག་པ་ཡིན་པས་བདེ་བ་དང་སྡུག་བསྔལ་དེ་ཉིད་རང་གི་ངོ་བོའང་མི་རྟག་པ་ཉིད་དུ་ཅིའི་ཕྱིར་ན་མི་འགྱུར་ཏེ་མི་རྟག་པ་ཉིད་དོ་གསུངས། 

གཉིས་པ་གདགས་ཆོས་འགོག་པ་དངོས་ནི། གལ་ཏེ་མེད་པ་འགའ་ཡང་ནི། །སྐྱེ་མིན་མེད་ཕྱིར་ཞེས་འདོད་ན། །གསལ་བ་མེད་པར་སྐྱེ་བར་ནི། ཁྱོད་མི་འདོད་ཀྱང་གནས་པ་ཉིད། །ཅེས་པ་ནི་ཁོ་ན་རེ། གལ་ཏེ་རྒྱུ་གཙོ་བོའི་ཀློང་དུ་སྔོན་མ་ཉིད་ནས་རྟག་པའི་ཚུལ་དུ་ཡོད་དགོས་ཀྱི། དེས་ན་རྒྱུ་གཙོ་བོའི་ཀློང་དུ་སྔོན་མེད་པའི་འབྲས་བུའི་ཆོས་ནི་འགའ་ཡང་གསར་དུ་སྐྱེ་བ་མེད་པ་ཡིན་པའི་ཕྱིར། དེས་ན་དང་པོ་ཉིད་ནས་བདེ་བ་དང་སྡུག་བསྔལ་དེ་དག་གཙོ་བོའི་ཀློང་དུ་རྟག་པའི་ཚུལ་དུ་ཡེ་ནས་ཡོད་པ་དེ་ཉིད་རྗེས་སོར་རྐྱེན་གྱི་སྒོ་ནས་མི་མངོན་པར་གསར་དུ་མངོན་པར་བྱེད་པ་ཙམ་ཡིན་པར་ཏེ། དཔེར་ན། མུན་ཁང་དུ་སྔར་ནས་ཡོད་པའི་བུམ་པ་མར་མེ་འདེགས་པའི་གནས་སྐབས་ན་གསལ་བར་བྱེད་པ་དེ་བཞིན་ནོ་ཞེས་འདོད་ན། དེ་ཡང་བདེ་སྡུག་སོགས་གསལ་བའི་རང་བཞིན་རགས་པའི་བདག་ཉིད་དེ་སྔར་མེད་པ་གསར་དུ་སྐྱེ་བ་ཡིན་པ་ནི་ཁྱོད་ཀྱིས་མི་འདོད་ཀྱང་། དོན་རང་གི་ངོ་བོ་ལ་དེ་ལྟར་དུ་གནས་པ་ཉིད་ཡིན་པ་དེས་ན་སྔོན་མེད་གསར་དུ་སྐྱེ་བ་དང་ཡོད་པ། གཞན་དུ་འཇིག་པ་དང་བཅས་པའི་མི་རྟག་པའི་ཆོས་ཡིན་པ་དང་། དེ་རང་གི་ངོ་བོ་སྟོང་པ་ཉིད་ཡིན་པར་གྲུབ་ཅིང་། 

གལ་ཏེ་རྒྱུ་ལ་འབྲས་གནས་ན། །ཟན་ཟ་མི་གཙང་ཟ་བར་འགྱུར། །རས་ཀྱི་རིན་གྱིས་རས་བལ་གྱི། །ས་བོན་ཉོས་ལ་བགོ་བར་གྱིས། །ཞེས་པ་ནི། གལ་ཏེ་ཁྱོད་གྲངས་ཅན་པས་འདོད་པ་ལྟར་དུ་རྒྱུ་གཙོ་བོའི་ཀློང་ལ་བདེ་སྡུག་ལ་སོགས་པའི་འབྲས་བུའི་ཆོས་ཐམས་ཅད་སྔར་ནས་གནས་པར་གྱུར་པ་ཡིན་པར་འདོད་ན། འོ་ན་ཟན་ཟ་བའི་ཚེ་ན་མི་གཙང་བ་ཟ་བར་ཐལ་བར་འགྱུར་ལ། དེར་མ་ཟད་རས་ཀྱི་རིན་ཏེ་ཀ་པ་ན་དེ་ཉིད་ཀྱིས་ཀྱང་རས་བལ་གྱི་ས་བོན་གང་ཡིན་པ་དེ་ཉིད་ཉོས་དེ་ལུས་ལ་བགོ་བར་གྱིས་ཤིག་དང་། རྒྱུ་རས་བལ་གྱི་ས་བོན་ལ་འབྲས་བུ་རས་དངོས་སུ་གནས་པ་ཡིན་པ་ཁྱོད་ཀྱིས་འདོད་པའི་ཕྱིར་གསུངས། 

འཇིག་རྟེན་རྨོངས་པས་མ་མཐོང་ན། །དེ་ཉིད་ཤེས་ཀྱིས་བཞག་དེ་ཉིད། །ཤེས་དེ་འཇིག་རྟེན་ལ་ཡང་ནི། །ཡོད་པ་ཅི་སྟེ་མཐོང་མ་ཡིན། །ཞེས་པ་ནི། ཁོ་ན་རེ། དེ་ལྟར་རྒྱུ་ལ་འབྲས་བུ་གནས་ན་ཡང་འཇིག་རྟེན་པས་རྒྱུ་འབྲས་ཀྱི་རྣམ་གཞག་མ་ཤེས་པས་རྒྱུ་ལ་འབྲས་བུ་གནས་པ་མཐོང་ངོ་སྙམ་དུ་སེམས་ན། རྒྱུ་ལ་འབྲས་བུ་གནས་པའི་དེ་ཁོ་ན་ཉིད་ཀྱི་གནས་ཚུལ་ཤེས་པའི་གྲངས་ཅན་པའི་སྟོན་པ་རྣམས་ཀྱིས་བཞག་པའི་ལག་ལེན་ཟས་ཟ་བ་གྱི་ས་བོན་ཉོ་བ་ལ་མི་འཇུག་པ་རས་བལ་གྱི་ས་བོན་ལས་གྲུབ་པའི་རས་ཉོ་བ་ལ་འཇུག་པའི་རྣམ་གཞག་དེ་ཉིད་ཤེས་པ་དེ་ནི་འཇིག་རྟེན་པ་ལ་ཡང་ནི་ཡོད་པ་ཡིན་ན། རྒྱུ་ལ་འབྲས་བུ་གནས་པའང་འཇིག་རྟེན་པས་ཅི་སྟེ་ན་མཐོང་བ་མ་ཡིན་ཏེ་མཐོང་དགོས་ལ། འོན་ཀྱང་འཇིག་རྟེན་པས་མ་མཐོང་བ་ཡིས་རྒྱུ་ལ་འབྲས་བུ་གནས་པ་ཡང་གྲུབ་པ་མ་ཡིན་གསུངས། 

འཇིག་རྟེན་ཚད་མ་ཉིད་མ་ཡིན། །གསལ་བ་མཐོང་བའང་བདེན་མ་ཡིན། །ཞེས་པ་ནི། ཁོ་ན་རེ། འཇིག་རྟེན་པ་ནི་ཚད་མ་མ་ཡིན་ནོ། །ཞེས་ཟེར་ན། འོ་ན་འཇིག་རྟེན་པས་རྒྱུ་ལས་འབྲས་བུ་འབྱུང་བ་གསལ་བ་མཐོང་བའི་ཤེས་པ་དེའང་བདེན་པ་མ་ཡིན་པར་རྫུན་པའི་རང་བཞིན་སྟོང་པ་ཉིད་དུ་གྲུབ་པ་ཡིན་ནོ། །

གལ་ཏེ་ཚད་མ་ཚད་མིན་ན། །དེས་གཞན་རྫུན་པར་མི་འགྱུར་རམ། །དེ་ཉིད་དུ་ནི་སྟོང་པ་ཉིད། །སྒོམ་པ་དེ་ཕྱིར་མི་འཐད་འགྱུར། །ཞེས་པ་ནི། གལ་ཏེ་ཡུལ་འཇལ་བྱེད་ཀྱི་ཚད་མའི་བློ་དེ་ཉིད་དོན་ལ་ཚད་མ་མ་ཡིན་པར་འདོད་ན། འོ་ན་དེ་ལྟ་བུའི་བློ་དེས་གཞལ་བར་བྱ་བའི་དོན་ཆོས་ཐམས་ཅད་རང་བཞིན་སྟོང་པ་ཉིད་དུ་བསྟན་པ་དེ་ཡང་རྫུན་པ་ཉིད་དུ་མི་འགྱུར་རམ་སྟེ་འགྱུར་བ་ཡིན་པའི་ཕྱིར། དེ་ལྟར་ན་དེ་ཁོ་ན་ཉིད་དུ་ནི་ཆོས་ཐམས་ཅད་སྟོང་པ་ཉིད་དུ་གཏན་ལ་ཕབ་སྟེ་སྒོམ་པ་དེ་ཡང་རྫུན་པ་ཡིན་པ་རྒྱུ་མཚན་དེའི་ཕྱིར་ན་མི་འཐད་པར་འགྱུར་རོ་ཞེ་ན། 

བརྟགས་པའི་དངོས་ལ་མ་རེག་པར། །དེ་ཡི་དངོས་མེད་འཛིན་མ་ཡིན། །དེ་ཕྱིར་རྫུན་པའི་དངོས་གང་ཡིན། །དེ་ཡི་དངོས་མེད་གསལ་བར་རྫུན། །ཞེས་པ་ནི། བློས་སྒྲོ་བཏགས་པར་བྱ་བའི་དངོས་པོ་བུམ་པ་ལ་སོགས་པའི་ཆོས་དེ་ལ་དང་པོ་བློ་ཡིས་མ་རེག་པའམ་མ་འཛིན་པར་དེ་ཡི་དངོས་པོ་མེད་པའམ་རང་བཞིན་མེད་པ་དེའང་འཛིན་དུ་རུང་བ་མ་ཡིན་པ་རྒྱུ་མཚན་དེའི་ཕྱིར་ན་རང་བཞིན་གྱི་ངོ་བོ་རྫུན་པ་ཉིད་དུ་གྱུར་པའི་བུམ་སོགས་ཀྱི་ཆོས་དངོས་པོ་གང་ཡིན་པ་དེ་ཡི་དངོས་པོ་མེད་པ་དེ། དེ་ཡང་རང་བཞིན་སྟོང་པ་ཉིད་ཅེས་བྱ་བ། སྐྱེ་བ་མེད་པ་ཞེས་བྱ་བ་གཏན་ལ་ཕབ་པ་དེ་ཡང་གསལ་བ་ཉིད་དུ་དོན་ལ་རྫུན་པར་འགྱུར་བ་ཡིན་པར་གསུངས། 

དེས་ན་རྨི་ལམ་བུ་ཤི་ལ། །དེ་མེད་སྙམ་པའི་རྣམ་རྟོག་ནི། །དེ་ཡོད་རྣམ་པར་རྟོག་པ་ཡི། །གེགས་ཡིན་དེ་ཡང་རྫུན་པ་ཡིན། །ཞེས་པ་ནི། དངོས་དང་དངོས་མེད་གཉིས་ཆར་དོན་ལ་རྫུན་པ་ཡིན་པ་རྒྱུ་མཚན་དེས་ན། དཔེར་ན། རྨི་ལམ་དུ་བུ་ཤི་བ་དམིགས་པ་ལ་བུ་དེ་ཤི་ནས་མེད་དོ་སྙམ་པའི་རྣམ་པར་རྟོག་པ་དེ་ནི་ཐོག་མར་བུ་དེ་རང་ལ་ཡོད་པ་ཉིད་དུ་རྣམ་པར་རྟོག་པ་ཡི་གེགས་སུ་གྱུར་པ་ཡིན་མོད་ཀྱི། འོན་ཀྱང་རྨི་ལམ་གྱི་བུ་ཤི་བ་དེ་ཡང་རྫུན་པ་ཡིན་ཏེ། བུ་དེ་ཐོག་མ་ཉིད་ནས་སྐྱེ་བ་མེད་པ་ཡིན་པའི་ཕྱིར་རོ། །

བཞི་པ་གཏན་ཚིགས་ཀྱི་དོན་བསྡུ་བ་ནི། དེ་བས་དེ་ལྟར་རྣམ་དཔྱད་པས། འགའ་ཡང་རྒྱུ་མེད་ཡོད་མ་ཡིན། །སོ་སོ་བའམ་འདུས་པ་ཡི། །རྐྱེན་རྣམས་ལ་ཡང་གནས་མ་ཡིན། །གཞན་ནས་འོངས་པའང་མ་ཡིན་ལ། །གནས་པ་མ་ཡིན་འགྲོ་མ་ཡིན། །ཞེས་པ་ནི། རྒྱུ་མཚན་དེ་ལྟ་བས་ན་གོང་དུ་བཤད་པ་དེ་ལྟར་དུ་རིགས་པས་རྣམ་པར་བརྟགས་ཤིང་དཔྱད་པས་ཕུང་ཁམས་སྐྱེ་མཆེད་སོགས་དངོས་པོའི་ཆོས་འགའ་ཡང་རྒྱུ་མེད་པ་ལས་སྐྱེ་བ་ཡོད་པ་མ་ཡིན་ལ། ཡང་རྒྱུ་སོ་སོ་བ་སྟེ་འབྲས་བུ་དང་རྒྱུ་གཉིས་ངོ་བོ་གཅིག་གི་སྒོ་ནས་བདག་ལས་བདག་སྐྱེ་བའམ། རྒྱུ་འབྲས་ངོ་བོ་ཐ་དད་ཀྱི་སྒོ་ནས་གཞན་ལས་གཞན་སྐྱེ་བ་ལྟ་བུའམ། འདུས་པ་ཡིན་ཏེ་བདག་དང་གཞན་གཉིས་ཀ་ལ་བརྟེན་ནས་སྐྱེ་བ་ལྟ་བུ་དེ་འདྲའི་རྒྱུ་དང་རྐྱེན་རྣམས་ལ་འབྲས་བུ་སྐྱེ་བའི་གོ་སྐབས་དེ་ནམ་ཡང་ཡོད་པ་མ་ཡིན་པ་དང༌། འབྲས་བུ་དེ་རྒྱུ་དང་རྐྱེན་ལ་གནས་པ་ཡང་མ་ཡིན། ཡང་འབྲས་བུ་དེ་ཉིད་རྒྱུ་དང་རྐྱེན་ལ་མ་ལྟོས་པར་ཕྱོགས་གཞན་ཞིག་ནས་འོང་བ་ཡང་མ་ཡིན་ལ། ཡང་འབྲས་བུའི་ཆོས་དེ་རྣམས་སྔར་ནས་གྲུབ་ཟིན་པ་ཞིག་རྒྱུ་དང་རྐྱེན་ལ་གནས་པ་ཡང་མ་ཡིན་ལ། ཡང་འགགས་པའི་ཚེ་ན་རྒྱུ་དང་འབྲས་བུའི་ཆོས་དེ་རྣམས་གཞན་ཞིག་ནས་གཞན་ཞིག་ཏུ་འགྲོ་བ་ཞེས་པ་དེ་འདྲ་ཡང་ཡོད་པ་མ་ཡིན་པ་སྟེ། མདོར་ན་སྐྱེ་བ་དང་གནས་པ་དང་འགག་པ་ཐམས་ཅད་དང་བྲལ་ཞིང་ངོ་བོ་ཡེ་ནས་སྐྱེ་འགག་མེད་པས་སྟོང་པ་ཉིད་དུ་གྲུབ་པ་ཡིན་ནོ་གསུངས། །

གཉིས་པ་ངོ་བོ་ལ་དཔྱོད་པ་རྟེན་འབྲེལ་ཆེན་མོའི་གཏན་ཚིགས་ནི། རྨོངས་པས་བདེན་པར་གང་བྱས་འདི། །སྒྱུ་མ་ལས་ནི་ཁྱད་ཅི་ཡོད། །ཅེས་པ་ནི། སོ་སོའི་སྐྱེ་བོའི་བློ་མ་རིག་པས་རྨོངས་པར་བྱས་པས་བདེན་པར་གང་བཟུང་བར་བྱས་པའི་ཕྱིའི་ས་བོན་དང་མྱུ་གུ།ནང་གི་མ་རིག་པ་དང་འདུ་བྱེད་ལ་སོགས་པའི་དངོས་པོ་འདི་དག་ཀུན་བློའི་ངོ་ལ་སྣང་ན་ཡང་བདེན་པར་མེད་པ་སྒྱུ་མ་མཁན་གྱིས་སྤྲུལ་བར་བྱས་པའི་སྒྱུ་མ་ལས་ནི་ཁྱད་པར་ཅི་ཞིག་ཡོད་དེ་མེད་དོ། །

སྒྱུ་མས་སྤྲུལ་པ་གང་ཡིན་དང༌། །རྒྱུ་རྣམས་ཀྱིས་ནི་གང་སྤྲུལ་པ། །དེ་ནི་གང་ནས་འོངས་གྱུར་ཅིང་། །གང་དུ་འགྲོ་བའང་བརྟག་པར་གྱིས། །ཞེས་པ་ནི། སྒྱུ་མ་མཁན་གྱིས་སྤྲུལ་པར་བྱས་པའི་རྟ་དང་གླང་པོ། དམག་དང་ཤིང་རྟ་ལ་སོགས་པ་གང་ཡིན་པ་དེ་དང་། རྒྱུ་ས་བོན་ལྟ་བུ་དང་མ་རིག་པ་དང་ལས་འདུ་བྱེད་ལྟ་བུ་དེ་དག་རྣམས་ཀྱིས་གང་ཞིག་སྤྲུལ་བར་བྱས་པའི་དངོས་པོ་ཕྱིའི་མྱུ་གུ་ལྟ་བུ་དང་། ནང་གི་སྡུག་བསྔལ་བདེན་པའི་ཕུང་པོ་དེ་དག་ནི་ཐོག་མར་གང་ནས་འོང་བར་གྱུར་ཅིང་། མཐའ་མར་ཡུལ་གང་དུ་འགྲོ་བའམ་འགག་པར་འགྱུར་བ་དེ་ཉིད་ཀྱང་བརྟག་པར་གྱིས་ཤིག་གསུངས། 

གང་ཞིག་གང་ནི་ཉེ་བ་ཡིས། །མཐོང་འགྱུར་དེ་མེད་ན་མིན་པ། །བཅོས་བུ་གཟུགས་བརྙན་དང་མཚུངས་པ། །དེ་ལ་བདེན་ཉིད་ཇི་ལྟར་ཡོད། །ཅེས་པ་ནི། འབྲས་བུའི་ཆོས་ཕྱིའི་མྱུ་གུ་ལྟ་བུ་དང་། ནང་གི་འདུ་བྱེད་སྡུག་བསྔལ་གྱི་ཕུང་པོ་ལྟ་བུ་གང་ཞིག་རང་གི་རྒྱུ་ས་བོན་ལྟ་བུ་དང་། མ་རིག་པ་དང་ལས་ཉོན་གང་ནི་ཉེ་བར་གྱུར་པ་ཡིས་འབྲས་བུ་དེ་ཉིད་མཐོང་བར་འགྱུར་ལ། རྒྱུ་ས་བོན་དང་ལས་ཉོན་དེ་མེད་ན་མཐོང་བ་མ་ཡིན་པ་དེ་ནི་བཅོས་བུ་མེ་ལོང་གི་ནང་དུ་འཆར་བའི་གཟུགས་བརྙན་དང་མཚུངས་པར་གྱུར་པ་དེ་ལ་ངོ་བོ་བདེན་པར་གྲུབ་པ་ཉིད་ནི་ཇི་ལྟར་ན་ཡོད་དེ་ཡོད་པ་མ་ཡིན་ནོ།

གསུམ་པ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་ནི། དངོས་པོ་ཡོད་པར་གྱུར་པ་ལ། །རྒྱུ་ཡིས་དགོས་པ་ཅི་ཞིག་ཡོད། །འོན་ཏེ་དེ་ནི་མེད་ན་ཡང་། །རྒྱུ་ཡིས་དགོས་པ་ཅི་ཞིག་ཡོད། །ཅེས་པ་ནི། རྒྱུ་ཡི་དུས་ན་འབྲས་བུ་ཡོད་པ་དེ་སྐྱེའམ། རྒྱུ་དུས་ན་འབྲས་བུ་མེད་པ་སྐྱེ་ཞེས་བརྟག་པ་ཡིན་ན། དེ་ཡང་རྒྱུའི་དུས་ན་འབྲས་བུ་དངོས་པོ་དེ་ཡོད་པར་གྱུར་པ་ལ་ནི་རྒྱུ་དང་རྐྱེན་དེ་ཡིས་དགོས་པ་ཅི་ཞིག་ཡོད་དེ་མེད་དེ། འབྲས་བུ་གྲུབ་ཟིན་པ་ཡིན་པའི་ཕྱིར་དང༌། འོན་ཏེ་རྒྱུའི་དུས་ན་འབྲས་བུ་དེ་ནི་མེད་པར་གྱུར་པ་ཡིན་ན་ནི་དེའི་སྐབས་ལ་ཡང་རྒྱུ་དེ་ཡིས་དགོས་པ་ཅི་ཞིག་ཡོད་དེ་གང་ཡང་མེད་དེ། འབྲས་བུ་མེད་པ་ཡིན་པའི་ཕྱིར། 

བྱེ་བ་བརྒྱ་ཕྲག་རྒྱུ་ཡིས་ཀྱང་། །དངོས་པོ་མེད་པ་བསྒྱུར་དུ་མེད། །གནས་སྐབས་དེ་དངོས་ཇི་ལྟར་ཡིན། །དངོས་འགྱུར་གཞན་ཡང་གང་ཞིག་ཡིན། །ཞེས་པ་ནི། བྱེ་བ་བརྒྱ་ཕྲག་དང་སྟོང་ཕྲག་ལ་སོགས་པ་རྒྱུ་དང་རྐྱེན་གྱི་ཚོགས་པ་དེ་དག་རྣམས་ཀྱིས་ཀྱང་འབྲས་བུའི་ཆོས་གང་ཞིག་རྒྱུ་དུས་ན་དངོས་པོ་མེད་པར་གྱུར་པ་དེ་ནི་དངོས་པོ་ཡོད་པ་ཉིད་དུ་བསྒྱུར་དུ་མེད་པ་ཡིན་ཏེ། དེ་ཡང་མེད་པ་ཡིན་པའི་ཕྱིར། མེད་བཞིན་པའི་གནས་སྐབས་གང་ཡིན་པ་དེ་དངོས་པོ་ཇི་ལྟར་ན་ཡིན་ཏེ་མ་ཡིན་ཏེ། མེད་པ་ཡིན་པའི་ཕྱིར། དངོས་མེད་ཀྱི་རང་བཞིན་དེ་ཕར་དོར་ནས་དངོས་པོར་འགྱུར་བ་གཞན་ཡང་གང་ཞིག་ཡིན་ཏེ། དེའང་འགལ་བ་ཡིན་པའི་ཕྱིར་གསུངས། 

མེད་ཚེ་དངོས་ཡོད་སྲིད་མིན་ན། །དངོས་པོ་ཡོད་པར་ནམ་ཞིག་འགྱུར། །དངོས་པོ་སྐྱེས་པར་མ་གྱུར་པར། །དངོས་མེད་དང་ནི་འབྲལ་མི་འགྱུར། །ཞེས་པ་ནི། འབྲས་བུ་རང་གི་ངོ་བོ་དངོས་པོ་མེད་པར་གྱུར་པ་དུས་དེའི་ཚེ་ན་དངོས་པོ་ཡོད་པའི་གོ་སྐབས་དེ་སྲིད་པ་མ་ཡིན་ན། འབྲས་བུ་དངོས་པོ་ཡོད་པར་གྱུར་པ་དེ་དུས་ནམ་ཞིག་ན་འགྱུར་ཏེ་འགྱུར་བའི་གོ་སྐབས་མེད་ཅིང་། འབྲས་བུ་རང་གི་ངོ་བོ་དངོས་པོ་སྐྱེས་པར་མ་གྱུར་པར་དངོསམེད་ཀྱི་གནས་སྐབས་དང་ནི་རྣམ་པ་ཀུན་ཏུ་འབྲལ་བར་མི་འགྱུར་རོ། །

དངོས་མེད་དང་ནི་མ་བྲལ་ན། །དངོས་པོ་ཡོད་པའི་སྐབས་མི་སྲིད། །དངོས་པོའང་མེད་པར་འགྱུར་མིན་ཏེ། །རང་བཞིན་གཉིས་སུ་ཐལ་འགྱུར་ཕྱིར། །ཞེས་པ་ནི། འབྲས་བུ་རང་གི་ངོ་བོ་དངོས་པོ་མེད་པའི་སྐབས་དེ་དང་ནི་རྣམ་པ་ཀུན་ཏུ་མ་བྲལ་ན་དངོས་པོ་ཡོད་པའི་གོ་སྐབས་དེ་ཐོབ་པ་རྣམ་པ་ཀུན་ཏུ་སྲིད་པ་ཡོད་པ་མ་ཡིན་གསུངས། དེས་ན་འབྲས་བུ་དངོས་པོ་མེད་པ་དེ་དངོས་པོའི་རང་བཞིན་དུ་འགྱུར་བ་མི་སྲིད་པ་དེ་བཞིན་དུ། བརྟགས་ཤིང་དཔྱད་ན་རྒྱུ་དངོས་པོ་ཡོད་པ་དེ་ཉིད་ཀྱང་དངོས་པོ་མེད་པའི་རང་བཞིན་དུ་འགྱུར་སྲིད་པ་མ་ཡིན་ཏེ། དེ་ལྟར་སྲིད་ན་དངོས་པོ་དང་དངོས་མེད་ཀྱི་རང་བཞིན་གྱི་ཆོས་རྣམ་པ་གཉིས་སུ་ཐལ་བར་འགྱུར་བའི་ཕྱིར་ན་དེའང་མི་རུང་བ་ཡིན་པའི་ཕྱིར་གསུངས། 

དེ་ལྟར་འགག་པ་ཡོད་མིན་ཞིང་། །དངོས་པོའང་ཡོད་མིན་དེ་ཡི་ཕྱིར། །འགྲོ་བ་འདི་དག་ཐམས་ཅད་ནི། །རྟག་ཏུ་མ་སྐྱེས་མ་འགག་ཉིད། །ཅེས་པ་ནི། གོང་དུ་བསྟན་པ་དེ་ལྟར་ན་དེ་ཁོ་ན་ཉིད་དུ་རྒྱུའི་ངོ་བོ་དངོས་པོར་འགག་ནས་དངོས་མེད་ཀྱི་རང་བཞིན་དུ་འགྱུར་བའང་ཡོད་པ་མ་ཡིན་ཞིང་། ཡང་རྒྱུ་འབྲས་ཀྱི་ཆོས་དེ་དག་ཐམས་ཅད་དངོས་པོའི་ངོ་བོར་བདེན་པར་གྲུབ་པ་ཡང་ཡོད་པ་མ་ཡིན་པ་རྒྱུ་མཚན་དེ་ཡི་ཕྱིར་ན། ཕྱི་སྣོད་དང༌། ནང་བཅུད་ཀྱི་འགྲོ་བ་འདི་དག་ཐམས་ཅད་ནི་འདས་མ་འོངས་ད་ལྟ་དུས་གསུམ་པོ་ལ་མ་སྐྱེས་པ་ཡིན་ན་དུས་རྟག་ཏུ་མ་སྐྱེས་ཤིང་། གང་མ་སྐྱེས་པ་དེ་ཉིད་ནི་འགག་རྒྱུའི་ཆོས་མེད་པས་ན་མ་འགག་པ་ཉིད་དོ། །

འགྲོ་བ་རྨི་ལམ་ལྟ་བུ་སྟེ། །རྣམ་པར་དཔྱད་ན་ཆུ་ཤིང་འདྲ། །མྱ་ངན་འདས་དང་མ་འདས་པའང་། །དེ་ཉིད་དུ་ནི་ཁྱད་པར་མེད། །ཅེས་པ་ནི། དེས་ན་འགྲོ་བ་ཕྱི་སྣོད་དང་ནང་བཅུད་ཕུང་ཁམས་སྐྱེ་མཆེད་ཀྱི་ཆོས་གང་དང་གང་ཡིན་པ་འདི་དག་ཐམས་ཅད་སྣང་ཙམ་དུ་བློའི་ཡུལ་དུ་ཡོད་ཀྱང༌། དེའི་ངོ་བོ་ནི་བདེན་པར་གྲུབ་པ་ཡོད་པ་མ་ཡིན་ཏེ། རྨི་ལམ་ལྟ་བུ་སྟེ། དེ་ཡང་མདོ་ལས། “ཇི་ལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་ཞིང་ཤི་བ་དེ་མཐོང་ནས། །བྱུང་ན་དགའ་ཞིང་ཤི་ན་མི་དགའ་བར། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །”ཞེས་གསུངས་པ་ལྟ་བུ་སྟེ། དེ་ཡང་རིགས་པས་རྣམ་པར་དཔྱད་ན་ཆུ་ཤིང་གི་སྡོང་པོ་དང་འདྲ་བ་ཕྱི་དང་ནང་གང་དུ་ཡང་སྙིང་པོའམ་བདེན་པར་གྲུབ་པ་མེད་པ་སྟེ། དེ་ཡང་མྱ་ངན་ལས་འདས་པ་ཐར་པ་དང་། མྱ་ངན་ལས་མ་འདས་པ་འཁོར་བ་ཞེས་བྱ་བ་དེ་གཉིས་པོའང་དེ་ཁོ་ན་ཉིད་དུ་ནི་ཁྱད་པར་གང་ཡང་མེད་པ་ཡིན་ཏེ། ཀླུ་སྒྲུབ་ཀྱིས། “མྱ་ངན་འདས་པའི་རང་བཞིན་གང་། །དེ་ནི་འཁོར་བའི་རང་བཞིན་ཡིན། །མྱ་ངན་འདས་པ་རང་བཞིན་མེད། །འཁོར་བ་འདི་ཡི་རང་བཞིན་མེད། །”ཅེས་གསུངས་པ་ལྟར་རོ། །

བཞི་པ་སྟོང་ཉིད་རྟོགས་པའི་བྱེད་ལས་ལ་གཉིས་ལས། དང་པོ་རང་དོན་དུ་ཆོས་བརྒྱད་མགོ་སྙོམས་པ་ཉམས་སུ་ལེན་པའི་ཚུལ་ནི། དེ་ལྟར་སྟོང་པའི་དངོས་རྣམས་ལ། །ཐོབ་པ་ཅི་ཡོད་ཤོར་ཅི་ཡོད། །གང་གིས་རིམ་གྲོ་བྱས་པའམ། །ཡོངས་སུ་བརྙས་པའང་ཅི་ཞིག་ཡོད། །ཅེས་པ་ནི། གོང་དུ་བསྟན་པ་དེ་ལྟར་ཕྱི་ནང་གི་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་རང་གི་རང་བཞིན་གྱིས་སྟོང་པའི་དངོས་པོར་གྱུར་པ་དེ་རྣམས་ལ་ཟས་དང་གོས་ནོར་རྫས་ལ་སོགས་པ་ཐོབ་པ་ཡང་ཅི་ཞིག་ཡོད་དེ། ཐོབ་བྱའི་དངོས་པོ་རང་གི་ངོ་བོ་མ་གྲུབ་པ་ཡིན་པའི་ཕྱིར་དང༌། དེ་བཞིན་དུ་ཕར་དགྲ་དང་གྱོད་རྐུ་མ་སོགས་ལ་ཤོར་བར་གྱུར་པ་ཡང་ཅི་ཞིག་ཡོད་དེ། དེའང་ཤོར་བྱའི་ཆོས་དང་པོ་ཉིད་ནས་མེད་པ་ཡིན་པའི་ཕྱིར། དེ་བཞིན་དུ་སེམས་ཅན་རང་གི་མཐུན་གྲོགས་དང་གཉེན་ཉེ་ལ་སོགས་པ་གང་གིས་བསྟོད་ཅིང་བཀུར་བ་དང་རིམ་གྲོ་བྱས་པའང་ཅི་ཞིག་ཡོད་དེ། དེའི་ངོ་བོ་མེད་པ་དང་། དགྲ་བོས་ཡོངས་སུ་བརྙས་པའང་དམའ་འབེབས་པར་བྱེད་པ་ལྟ་བུ་ཅི་ཞིག་ཡོད་དེ། དེ་དག་ཀྱང་རང་གི་ངོ་བོ་བདེན་པའི་དངོས་པོར་མ་གྲུབ་པ་ཡིན་པའི་ཕྱིར། 

བདེ་བའམ་སྡུག་བསྔལ་གང་ལས་ཡིན། །མི་དགར་ཅི་ཡོད་དགར་ཅི་ཡོད། །དེ་ཉིད་དུ་ནི་བཙལ་བྱས་ན། །གང་ཞིག་སྲེད་ཅིང་གང་ལ་སྲེད། །ཅེས་པ་ནི། ལུས་དང་སེམས་ལ་བདེ་བ་དང་ཡིད་བདེ་བ་ཐོབ་པའང་ཅི་ཞིག་ཡོད། དེ་བཞིན་དུ་མི་བདེ་བའམ་སྡུག་བསྔལ་བར་གྱུར་པ་གང་ལས་ཡིན་ཏེ་ཚོར་བ་བདེ་སྡུག་དེ་དག་ཐམས་ཅད་རང་གི་ངོ་བོ་ཡེ་ནས་སྐྱེ་བ་མེད་པ་ཡིན་པའི་ཕྱིར་དང་། ཡང་མི་སྙན་པར་གྲགས་པའམ་དམའ་འབེབས་པ་ལྟ་བུ་ལ་མི་དགའ་བ་ཅི་ཞིག་ཡོད་དེ། དེ་དག་ཐམས་ཅད་ཀྱང་དོན་ལ་མ་གྲུབ་པ་ཡིན་པ་བྲག་ཅ་ལྟ་བུ་ཡིན་པའི་ཕྱིར་དང་། སྙན་པར་སྨྲ་བ་དང་བསྟོད་པ་བརྗོད་པ་ལ་སོགས་པས་དགའ་བར་འགྱུར་བའང་ཅི་ཞིག་ཡོད་དེ་གང་ཡང་མེད་དེ། དེ་ཁོ་ན་ཉིད་དུ་རིགས་པས་བརྟགས་ཤིང་དཔྱད་དེ་བཙལ་བར་བྱས་པ་ཡིན་ན། དེ་ཡང་ཡུལ་ཅན་གྱི་བློ་གང་ཞིག་ཡུལ་གང་ལ་སྲེད་ཅིང་དགའ་བའམ་ཆགས་པ་དེ་ཡང་མི་རིགས་ཏེ། ཡུལ་དང་ཡུལ་ཅན་གྱིས་བསྡུས་པའི་ཆོས་དེ་དག་རང་གི་ངོ་བོ་མ་གྲུབ་པ་ཡིན་པའི་ཕྱིར། 

དཔྱད་ན་གསོན་པོའི་འཇིག་རྟེན་འདི། །གང་ཞིག་འདིར་ནི་འཆི་འགྱུར་ཏེ། །འབྱུང་འགྱུར་གང་ཡིན་བྱུང་གྱུར་གང་། །གཉེན་དང་བཤེས་ཀྱང་གང་ཞིག་ཡིན། །ཞེས་པ་ནི། མདོར་ན་རིགས་པས་བརྟགས་ཤིང་དཔྱད་ན། ད་ལྟ་གསོན་པོའི་རང་བཞིན་ཅན་གྱི་འཇིག་རྟེན་སྐྱེ་བ་ཚེ་འདི་ཉིད་ཀྱང་རང་གི་ངོ་བོ་རང་བཞིན་གྱིས་མ་གྲུབ་པ་ཡིན་པས་ན། གང་ཞིག་འདིར་ནི་སྟེ་ཚེ་འདི་ཉིད་ཟད་ནས་ཕར་འཆི་བར་འགྱུར་བ་དེ་ཡང་གང་ཞིག་ཡིན་ཏེ། དང་པོ་སྐྱེ་བ་རང་བཞིན་གྱིས་མེད་ན་འཆི་བར་བྱ་རྒྱུ་དེ་ཡང་མི་རུང་བ་ཡིན་པས། སྐྱེ་བ་དང་འཆི་བ་གཉིས་ཀ་ཡང་ངོ་བོ་མ་གྲུབ་པ་ཡིན་པས་དེ་ལྟར་ན་འཆི་བ་མེད་ན་ཚེ་ཕྱི་མ་ལ་འབྱུང་བར་འགྱུར་བ་ཞེས་པ་དེ་ཉིད་ཀྱང་གང་ཞིག་ཡིན། ཚེ་སྔོན་མ་ལ་བྱུང་པར་གྱུར་པ་དེ་ཡང་གང་ཞིག་ཡིན་པ་སྟེ་དོན་ངོ་བོ་ཡེ་ནས་ཚེ་སྔོན་མ་ལ་བྱུང་མ་མྱོང་བ་དང་། ཚེ་འདིར་སྐྱེ་མ་མྱོང་བ་དེ་བཞིན་དུ་འཆི་བ་མ་མྱོང་བ་དང་ཕྱི་མ་འབྱུང་བ་མེད་པ་ལྟ་བུ་ཡིན་པ་དང་། རང་གི་གཉེན་ཉེ་དང་མཛའ་བཤེས་དེ་དག་ཀྱང་གང་ཞིག་ཡིན་ཏེ། དེ་དག་ཐམས་ཅད་ཀྱང་དོན་བདེན་པར་མ་གྲུབ་པ་རྨི་ལམ་དང་སྒྱུ་མ་ལྟ་བུ་ཡིན་པའི་ཕྱིར།

ཐམས་ཅད་ནམ་མཁའ་འདྲ་བར་ནི། །བདག་འདྲས་ཡོངས་སུ་གཟུང་བར་གྱིས། །ཞེས་པ་ནི། དེས་ན་ཆོས་ཐམས་ཅད་ཡོད་པ་དང་མེད་པ། གཉིས་ཀ་དང་གཉིས་མེད། རྟག་པ་དང་ཆད་པ་ལ་སོགས་པ་སྤྲོས་པའི་མཐའ་མ་ལུས་པ་ཐམས་ཅད་དང་བྲལ་ཏེ་ནམ་མཁའ་དང་འདྲ་བ་ཡིན་པ་དེ་ནི་ཞི་བ་ལྷ་བདག་དང་འདྲ་བས་དངོས་པོའི་གནས་ཚུལ་ལ་དཔྱོད་ཤེས་པའི་མཁས་པ་དེ་དག་རྣམས་ཀྱི་བློ་ཡུལ་དུ་ཡོངས་སུ་གཟུང་བར་གྱིས་ཤིག་གསུངས། །

གཉིས་པ་གཞན་དོན་དུ་སྙིང་རྗེ་རྩོལ་མེད་དུ་སྐྱེ་བའི་ཚུལ་ནི། བདག་ཉིད་བདེ་བར་འདོད་རྣམས་ནི། །འཐབ་དང་སྤྲོ་བའི་རྒྱུ་དག་གིས། །ཞེས་པ་ནི། འཇིག་རྟེན་པ་སོ་སོའི་སྐྱེ་བོ་ལས་ཉོན་གྱི་འཆིང་བ་ཀུན་དང་ལྡན་པ་འདི་རྣམས་ཐམས་ཅད་ནི་བདག་རང་ཉིད་ལུས་དང་སེམས་ལ་བདེ་བ་ཐོབ་པར་འདོད་ཅིང་། དེ་ལྟ་བུའི་བདེ་བ་སྒྲུབ་པའི་ཐབས་ལ་རྨོངས་པར་གྱུར་པ་དེ་རྣམས་ནི་དགྲ་བོའི་ཕྱོགས་ལ་འཐབ་པ་དང་། གཉེན་གྱི་ཕྱོགས་ལ་སྤྲོ་བའི་རྒྱུ་དག་གིས་རིམ་པ་བཞིན་དུ། 

རབ་ཏུ་འཁྲུག་དང་དགའ་བར་བྱེད། །མྱ་ངན་འབད་རྩོལ་རྩོད་པ་དང་། །ཕན་ཚུན་གཅོད་དང་འབིགས་པ་དང༌། །སྡིག་དག་གིས་ནི་ཚེགས་ཆེན་འཚོ། །ཞེས་པ་ནི། དགྲ་ཡི་ཕྱོགས་ལ་འཐབ་པའི་སྒོ་ནས་ལུས་དང་སེམས་རབ་ཏུ་འཁྲུག་པའི་སྡུག་བསྔལ་མྱོང་བ་དང་། གཉེན་གྱི་ཕྱོགས་ལ་སྤྲོ་བའི་རྒྱུ་དག་གིས་གླུ་གར་རོལ་མོ་ལ་སོགས་པས་དགའ་བ་སྤྱོད་པར་བྱེད་པ་དང༌། དེ་བཞིན་དུ་འདོད་ཡོན་གྱི་ཆོས་ལ་དོན་དུ་གཉེར་བ་དེ་རང་གི་འདོད་དོན་ལྟར་དུ་མ་འགྲུབ་པའི་སྒོ་ནས་མྱ་ངན་བྱ་བ་དང༌། རྒྱུ་ནོར་ལོངས་སྤྱོད་ལ་སྒྲུབ་པར་བྱེད་པའི་ཤིན་ཏུ་འབད་ཅིང་རྩོལ་བའི་རང་བཞིན་ཅན་དང༌། དེ་དག་ལ་མ་འཆམས་པའི་སྒོ་ནས་གཞན་དང་ཕན་ཚུན་རྩོད་པ་དང༌། དེ་འདྲའི་སྐབས་ལ་ལུས་ཕན་ཚུན་ལ་དུམ་བུར་རལ་གྲི་སོགས་ཀྱིས་གཅོད་པར་བྱེད་པ་དང༌། མདུང་ཐུང་སོགས་དག་གིས་འབིགས་པར་བྱེད་པ་དང་། མདོར་ན་ལུས་དང་ངག་གི་སྒོ་ནས་སྡིག་པ་རྣམ་པ་དུ་མ་མང་པོ་དག་གིས་ནི་ཚེ་འདི་དང་སྐྱེ་བ་ཕྱི་མ་གཉིས་ཀ་ལ་སྡུག་བསྔལ་གྱི་ཚེགས་ཆེན་པོས་འཚོ་བར་འགྱུར་བ་ཡིན་པར་གསུངས། དེ་ཐམས་ཅད་ནི་བྱང་ཆུབ་སེམས་དཔས་སྙིང་རྗེ་བྱ་བའི་ཡུལ་དུ་གྱུར་པ་ཡིན། 

བདེ་འགྲོར་ཡང་དང་ཡང་འོངས་ཏེ། །བདེ་བ་མང་པོ་སྤྱད་སྤྱད་ནས། །ཤི་ནས་ངན་སོང་སྡུག་བསྔལ་ནི། །ཡུན་རིང་མི་ཟད་རྣམས་སུ་ལྷུང་། །ཞེས་པ་ནི། འགྲོ་བ་སེམས་ཅན་འདི་རྣམས་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཕྲིན་ལས་ཀྱིས་སྐབས་འགའ་རེར་བསྙེན་གནས་ཀྱི་སྡོམ་པ་སྲུང་བ་སོགས་ཀྱིས་བདེ་འགྲོ་ལྷ་དང་མིའི་ལུས་རྟེན་ཐོབ་སྟེ་དེའི་གནས་སུ་ཡང་དང་ཡང་དུ་འོངས་ཏེ་འདོད་ཡོན་གྱི་བདེ་བ་ཚེ་རིང་བ་ནད་མེད་པ། ལོངས་སྤྱོད་ཆེ་བ་ལ་སོགས་པ་མང་པོ་ལ་ལོངས་སྤྱད་པར་བྱས་ནས་སྐབས་དེ་དང་དེར་དགེ་བ་མུ་མཐུད་ནས་མ་སྒྲུབ་པར། སླར་ཡང་གཞན་གྱི་སྲོག་གཅོད་པ་དང་རྒྱུ་ནོར་འཕྲོག་བཅོམ་དང༌། འདོད་ལོག་སྤྱོད་པ་ལ་སོགས་པའི་སྡིག་པ་མི་དགེ་བ་སྤྱད་པའི་ཉེས་པས་ཤི་ཟིན་པའི་རྗེས་དེ་ནས་སླར་ཡང་དམྱལ་བ་དང་ཡི་དྭགས་དང་དུད་འགྲོ་ལྟ་བུའི་ངན་སོང་གི་གནས་སུ་སྐྱེས་ནས་ཚ་གྲང་བཀྲེས་སྐོམ་སོགས་ཀྱི་སྡུག་བསྔལ་ནི་ཡུན་རིང་པོའི་དུས་སུ་མི་ཟད་པ་མྱངས་ཏེ་གནས་དེ་དག་རྣམས་སུ་ལྷུང་བར་འགྱུར་བའང་ཡོད་པ་དེ་རྣམས་སྙིང་རྗེའི་ཡུལ་དུ་གྱུར་པ་དང་། 

སྲིད་པ་ན་ནི་གཡང་ས་དང་། །དེར་ནི་དེ་ཉིད་མི་འདི་འདྲ། །དེར་ཡང་ཕན་ཚུན་འགལ་བས་ན། །སྲིད་ན་དེ་ཉིད་འདི་འདྲ་མེད། །ཅེས་པ་ནི། སྲིད་པ་ཁམས་གསུམ་འཁོར་བའི་གནས་དེ་ཉིད་ན་ནི་ངན་སོང་གསུམ་ལ་སོགས་པའི་སྡུག་བསྔལ་གྱི་གཡང་ས་ཤིན་ཏུ་མང་བ་དང༌། སྲིད་པའི་གནས་དེར་ནི་ཐར་པ་ཐོབ་པའི་ཐབས་དེ་ཁོ་ན་ཉིད་རྟོགས་པ་ནི་ཡོད་པ་མ་ཡིན་པ་འདི་འདྲ་ཡིན་པ་ལ། སྐབས་དེར་ཡང་ཕན་ཚུན་དངོས་སུ་འགལ་བས་ན་སྲིད་པ་ན་དེ་ཉིད་དམ་ཟབ་མོ་སྟོང་པ་ཉིད་ཐོས་པ་དང་རྟོགས་པ་འདི་འདྲ་བ་ནི་མེད་པ་ཡིན་ཏེ། དཔེར་ན། མུན་པའི་གླིང་དུ་སྣང་བ་མེད་པ་ལྟར་རོ། །

དེར་ཡང་དཔེའི་མེད་མི་ཟད་པའི། །སྡུག་བསྔལ་རྒྱ་མཚོ་མཐའ་ལས་འདས། །དེར་ནི་དེ་ལྟར་སྟོབས་ཆུང་ཞིང་། །དེར་ནི་ཚེ་ཡང་ཐུང་བ་ཉིད། །ཅེས་པ་ནི། དེར་ལྟར་སྲིད་པ་འཁོར་བའི་གནས་དེར་ཡང་དཔེ་མེད་པ་སྟེ་དཔེའི་ཟླ་བོ་མེད་ཅིང་ཤིན་ཏུ་བཟོད་པར་དཀའ་བའི་རང་བཞིན་ཡིན་པས་ན་མི་ཟད་པའི་སྐྱེ་རྒ་ན་འཆི་དང༌། ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་རྒྱ་མཚོ་ལྟ་བུ་ཤིན་ཏུ་རྒྱ་ཆེ་ཞིང་། དུས་དང་ཕྱོགས་ཀྱི་མཐའ་གང་ལས་ཀྱང་འདས་ཤིང༌། དེ་ལྟ་བུའི་གནས་སྐབས་དེ་ལ་ནི་གོང་དུ་བཤད་པ་དེ་ལྟར་དགེ་བ་སྒྲུབ་པར་བྱེད་པའི་གོ་སྐབས་དང་སྟོབས་ཤིན་ཏུ་ཆུང་ཞིང་དམན་པ་ཉིད་དུ་འགྱུར་ལ། དེར་ཡང་དགེ་བ་སྒྲུབ་པའི་བློ་ཉིན་མོའི་སྐར་མ་ཙམ་དུ་སྐབས་འགའ་རེར་སྐྱེས་ཀྱང་། དེའི་ཚེ་དེ་ཉིད་ཀྱང་ཡུལ་རིང་པོར་སྡོད་པའི་དབང་ཆ་མེད་པའི་སྒོ་ནས་ཤིན་ཏུ་ཐུང་བར་གྱུར་པ་དེ་འདྲ་ཡང་ཡོད་པ་དང་།

དེར་ཡང་གསོན་དང་ནད་མེད་ཀྱི། །བྱེད་དང་བཀྲེས་དང་ངལ་བ་དང་། །གཉིད་དང་འཚོ་དང་དེ་བཞིན་དུ། །བྱིས་དང་འགྲོགས་པ་དོན་མེད་ཀྱིས། །ཞེས་པ་ནི། དེར་ཚེ་ཅུང་ཟད་མཐོ་རིས་ཀྱི་རྟེན་དུ་གནས་པའི་གོ་སྐབས་རྙེད་ན་ཡང་དེ་དུས་ཡུན་རིང་དུ་གསོན་པའི་རིམ་གྲོ་བྱེད་པ་དང༌། ནད་མེད་པར་བྱ་བའི་ཕྱིར་དུ་སྨན་བསྟེན་པ་སོགས་དང༌། དེ་བཞིན་དུ་ཟས་མེད་པའི་བཀྲེས་པ་དང་བཏུང་བ་མེད་པའི་སྐོམ་པ་སོགས་ཀྱིས་དུས་འདའ་ཞིང་། གཞན་གྱི་ལས་བྱེད་པའི་ངལ་དུབ་ཀྱི་སྡུག་བསྔལ་མྱོང་བ་དང༌། མཚན་མོར་གཉིད་ལོག་པ་དང༌། གཞན་གྱི་རྒྱུ་ནོར་དང་སྲོག་དང་ལུས་ལ་འཚེ་བ་སྲུང་དགོས་པ་དང་། དེ་བཞིན་དུ་བྱིས་པ་ཐ་མལ་པའི་གྲོགས་ངན་པ་དང་མཉམ་དུ་འགྲོགས་པ་སོགས་ཀྱིས་ཚེ་འདི་དང་སྐྱེ་བ་ཕྱི་མ་ཕན་ཆད་ཀྱི་དགོས་པའི་དོན་དག་མེད་པ་ཉིད་ཀྱིས། 

ཚེ་ནི་དོན་མེད་མྱུར་འདའ་ཡི། །རྣམ་དཔྱོད་ཤིན་ཏུ་རྙེད་པར་དཀའ། །དེར་ཡང་རྣམ་གཡེང་གོམས་པ་ནི། །བཟློག་པའི་ཐབས་ནི་ག་ལ་ཡོད། །ཅེས་པ་ནི། ཚེ་ཅུང་ཟད་གནས་པ་དེ་དོན་མེད་པའི་སྒོ་ནས་དུས་མྱུར་བ་ཉིད་དུ་འདའ་ཡི། སྲིད་པ་ཁམས་གསུམ་འཁོར་བ་ལས་གྲོལ་བར་བྱེད་པའི་ཐབས་ཆོས་ཐམས་ཅད་བདག་མེད་པའི་རང་བཞིན་གཏན་ལ་འབེབས་པར་བྱེད་པའི་རྣམ་པར་དཔྱོད་པ་ནི་ཤིན་ཏུ་ནས་ཀྱང་རྙེད་པར་དཀའ་བ་དང་། དེ་ལྟར་འཁོར་བའི་གནས་དེར་ཡང་བདག་དང་བདག་གིར་འཛིན་པའི་རྣམ་པར་གཡེང་བ་ལ་ཡང་ནས་ཡང་དུ་ཚེ་རབས་ཐོག་མེད་ནས་གོམས་པར་གྱུར་པ་དེ་ནི་གློ་བུར་ཐོག་རྒྱག་གིས་བཟློག་པར་བྱེད་པའི་ཐབས་ནི་ག་ལ་ཡོད་དེ་དེའང་ཡོད་པ་མ་ཡིན་གསུངས། 

དེར་ཡང་ངན་སོང་ཆེན་པོར་ནི། །ལྟུང་ཕྱིར་བདུད་ནི་བརྩོན་པར་བྱེད། །དེར་ནི་ལོག་པའི་ལམ་མང་ཞིང་། །ཐེ་ཚོམ་ལས་ཀྱང་བརྒལ་དཀའ་སྟེ། །ཞེས་པ་ནི། དེ་ལྟར་ན་སྲིད་པ་འཁོར་བ་ལ་མཐོ་རིས་ཀྱི་ལུས་ཐོབ་ནས་ཅུང་ཟད་གནས་པའི་གོ་སྐབས་བྱུང་ན་ཡང་། དེའི་སྐབས་དེ་ལ་ཡང་ངན་སོང་དམྱལ་བ་སོགས་ཆེན་པོ་ལ་ལྟུང་བར་བྱ་བའི་ཕྱིར་དུ་བདུད་སྡིག་ཏོ་ཅན་དེ་ནི་ཤིན་ཏུ་བརྩོན་པར་བྱེད་དེ། སྡིག་པ་མི་དགེ་བའི་ལས་ལ་སྦྱོར་བར་བྱེད་པ་ཡིན་པས། དེའི་རྐྱེན་གྱིས་སྲིད་པའི་གནས་དེ་ལ་ནི་རྟག་ཆད་ཀྱི་ལྟ་བ་ངན་པ་ལ་སོགས་པའི་ལོག་པའི་ལམ་དང་སྤྱོད་པ་ཕྱིན་ཅི་ལོག་བསྟེན་པ་ཤིན་ཏུ་མང་ཤིང་། ཡང་དག་པའི་དགེ་སྡིག་བླང་དོར་དང་དེ་ལྟ་བུའི་གནས་ལ་ཐེ་ཚོམ་ཟ་བ་ལས་ཀྱང་ཤིན་ཏུ་བརྒལ་བར་དཀའ་བ་ཡིན་པ་སྟེ།

སླར་ཡང་དལ་བ་རྙེད་དཀའ་ཞིང་། །སངས་རྒྱས་འབྱུང་བ་ཤིན་ཏུ་དཀའ། །ཉོན་མོངས་ཆུ་བོ་སྤང་དཀའ་སྟེ། །ཨེ་མ་སྡུག་བསྔལ་བརྒྱུད་པར་འགྱུར། །ཞེས་པ་ནི། དེ་ལྟ་བུའི་ངང་དུ་འཆི་ནས་སླར་ཡང་དལ་འབྱོར་ཆོས་ལྡན་གྱི་ལུས་དལ་བ་དེ་ཤིན་ཏུ་རྙེད་དཀའ་ཞིང་། རྫོགས་པའི་སངས་རྒྱས་འཇིན་རྟེན་དུ་འབྱུང་བ་དང་། སངས་རྒྱས་དེའི་བསྟན་པ་དང་འཕྲད་པ། བསྟན་པའི་རྗེས་སུ་འཇུག་པ་སོགས་དེ་རྣམས་ཤིན་ཏུ་ནས་ཀྱང་དཀའ་བ་ཡིན་པ་དང་། རང་རྒྱུད་ཀྱི་ཉོན་མོངས་པ་འདོད་ཆགས་ཞེ་སྡང་གཏི་མུག་དང༌། ཕྲག་དོག་འགྲན་སེམས་ང་རྒྱལ་ལ་སོགས་པའི་ཆུ་བོ་ལྟ་བུ་དེ་དག་ཐམས་ཅད་ཀྱང་སྤང་དཀའ་བ་ཡིན་པ་སྟེ། ཨེ་མ་ཞེས་ཤིན་ཏུ་མྱ་ངན་དང་སྙིང་རྗེ་ཞེས་གསུངས་པའི་སྒོ་ནས་འཁོར་བའི་སེམས་ཅན་དེ་རྣམས་ནི་དེ་ལྟ་བུའི་སྡུག་བསྔལ་བརྒྱུད་པ་མ་ཆད་པ་ཞིག་མྱོང་བར་འགྱུར་བ་ཡིན་པར་གསུངས། 

དེ་ལྟར་ཤིན་ཏུ་སྡུག་བསྔལ་ཡང་། །རང་སྡུག་མི་མཐོང་གང་ཡིན་པ། །སྡུག་བསྔལ་ཆུ་བོར་གནས་འདི་དག །ཀྱི་ཧུད་མྱ་ངན་བྱ་བར་འོས། །ཞེས་པ་ནི། གོང་དུ་བཤད་པ་དེ་ལྟར་འཁོར་བ་པའི་སེམས་ཅན་དེ་རྣམས་ནི་དུས་དང་རྣམ་པ་ཀུན་ཏུ་ལུས་དང་སེམས་ལ་ཤིན་ཏུ་སྡུག་བསྔལ་ཁོ་ན་མྱངས་དང་མྱོང་བཞིན་པ་ཡིན་ན་ཡང་། རྨོངས་པའི་དབང་གིས་རང་ལ་སྡུག་བསྔལ་ཇི་ཙམ་ཡོད་པ་དེའི་གནས་ཚུལ་མི་མཐོང་ཞིང་། ད་དུང་ཡང་སྲིད་པའི་ཕུན་སུམ་ཚོགས་པ་འདོད་ཡོན་གྱི་ཆོས་སྙིང་པོ་མེད་པ་དེ་དག་ལ་ཞེན་ཅིང་ཆགས་པར་གྱུར་པ་གང་ཡིན་པ་དེ་དག་ནི་མུ་དང་མཐའ་མེད་པའི་སྡུག་བསྔལ་གྱི་ཆུ་བོ་ཆེན་པོ་ལ་གནས་པར་གྱུར་པ་ཡིན་པས། དེ་ལྟ་བུའི་སེམས་ཅན་འདི་དག་གི་ཆེད་དུ་བྱང་ཆུབ་སེམས་དཔའ་སྟོང་པ་ཉིད་ཀྱི་དོན་རྟོགས་པ་དེ་དག་རྣམས་ཀྱི་ཀྱེ་མ་ཀྱི་ཧུད་མྱ་ངན་དང་སྙིང་རྗེ་བྱ་བར་འོས་སོ། །

དཔེར་ན་འགའ་ཞིག་ཡང་ཡང་ཁྲུས། །བྱས་ཏེ་ཡང་ཡང་མེར་འཇུག་པ། །དེ་ལྟར་ཤིན་ཏུ་སྡུག་བསྔལ་བར། །གནས་ཀྱང་བདག་ཉིད་བདེར་རློམ་བཞིན། །ཞེས་པ་ནི། དཔེར་ན། གང་ཟག་འགའ་ཞིག་སྨྱོ་སྟེ་རེག་བྱ་བསིལ་བ་འདོད་པའི་སྒོ་ནས་ཡང་ནས་ཡང་དུ་ཆུ་བོ་གྲང་མོས་ཁྲུས་བྱས་ཏེ་ལུས་ལ་གྲང་ངར་གྱིས་མནར་བའི་སྐབས་ན་ཡང་ནས་ཡང་དུ་མེ་ཡི་ནང་དུ་འཇུག་ཅིང་མཆོང་བར་བྱེད་པ་དེ་ལྟར་དུ། ཤིན་ཏུ་ཚ་གྲང་གི་སྒོ་ནས་སྡུག་བསྔལ་ཆེན་པོར་གནས་ཀྱང་ད་དུང་བདག་རང་ཉིད་ལ་བདེ་བ་ཐོབ་པར་རློམ་པ་ཇི་ལྟ་བ་དེ་བཞིན་དུ། འཁོར་བ་པའི་སེམས་ཅན་འདི་དག་ནི་རེས་ངན་སོང་གི་གནས་སུ་ཚ་གྲང་བཀྲེས་སྐོམ་སོགས་ཀྱི་སྡུག་བསྔལ་གྱི་སྡུག་བསྔལ་ཤིན་ཏུ་ཆེན་པོས་གཟིར་ཏེ་ཉམས་སུ་མྱོང་བ་དང་། རེས་མཐོ་རིས་ལ་ཟག་བཅས་ཁྱབ་པ་འདུ་བྱེད་ཀྱི་སྡུག་བསྔལ་དང་། འགྱུར་བའི་སྡུག་བསྔལ་ལ་བདེ་བར་རློམ་ནས་འཇུག་པར་བྱེད་པའི་སྒོ་ནས་དུས་འདའ་བར་གྱུར་པ་དེ་རྣམས་ཀྱི་ཆེད་དུ་མྱ་ངན་བྱ་བའམ་སྙིང་རྗེ་བྱ་བར་འོས་སོ། །

དེ་ལྟར་རྒ་དང་འཆི་མེད་པ། །བཞིན་དུ་སྤྱོད་པས་གནས་རྣམས་ལ། །དང་པོ་ཉིད་དུ་བསད་བྱས་ནས། །ངན་སོང་ལྟུང་བ་མི་ཟད་འོང་། །ཞེས་པ་ནི། གོང་དུ་བཤད་པ་དེ་ལྟར་དུ་འཁོར་བའི་སེམས་ཅན་སོ་སོའི་སྐྱེ་བོ་དེ་རྣམས་ཡུལ་འདོད་ཡོན་གྱི་ཆོས་ལ་ཆགས་ཤིང་ཞེན་པས་འབད་ཅིང་རྩོལ་བའི་སྒོ་ནས། རང་ལ་ཚེ་འདིར་རྒ་བ་དང་། མཐར་ཐུག་ལ་འཆི་བ་འོང་རྒྱུ་མེད་པ་བཞིན་དུ་བག་མེད་པ་རྣམ་གཡེང་ལེ་ལོའི་དབང་དུ་གྱུར་ནས་འདོད་ཡོན་གྱི་ཆོས་ལ་སྤྱོད་པས་གནས་པར་གྱུར་པ་དེ་རྣམས་ལ་དང་པོ་ཉིད་དུ་འཆི་བདག་གིས་བསད་པར་བྱས་ནས། དེའི་རྗེས་སུ་ངན་སོང་དམྱལ་བ་ལ་སོགས་པའི་གནས་སུ་ལྟུང་ནས་ཡུན་རིང་པོར་ལུས་སེམས་ལ་སྡུག་བསྔལ་ཤིན་ཏུ་མི་ཟད་པར་དྲག་པོ་མྱོང་བར་འགྱུར་བ་ཡིན་ནོ། །དེ་ལྟ་བུའི་སེམས་ཅན་དེ་དག་ལ་སྙིང་རྗེ་སྐྱེ་བར་འོས་སོ། །

དེ་ལྟར་སྡུག་བསྔལ་མེས་གདུངས་ལ། །བསོད་ནམས་སྤྲིན་ལས་ལེགས་བྱུང་པའི། །རང་གི་བདེ་བའི་ཚོགས་ཆར་གྱིས། །ཞི་བྱེད་པར་བདག་ནམ་ཞིག་འགྱུར། །ཞེས་པ་ནི། གོང་དུ་བཤད་པ་དེ་ལྟར་དུ་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། ཁྱབ་པ་འདུ་བྱེད་ཀྱི་སྡུག་བསྔལ་དེ་སྡུག་བསྔལ་གསུམ་ཅི་རིགས་པའི་མེས་ཤིང་ཏུ་གདུང་བར་གྱུར་པའི་ཁམས་གསུམ་འཁོར་བ་པའི་སེམས་ཅན་དེ་རྣམས་ལ་བྱང་ཆུབ་སེམས་དཔས་སྦྱིན་པ་ལ་སོགས་པའི་བསོད་ནམས་དགེ་བ་སྒྲུབ་པའི་ཆར་སྤྲིན་སྟུག་པོ་ལྟ་བུ་དེ་ལ་བརྟེན་ནས་ལེགས་པར་བྱུང་པའི་རང་གི་ལུས་སེམས་ཀྱི་བདེ་བའི་རྒྱུར་གྱུར་པའི་ཚོགས་ཀྱི་ཆར་དེ་ཉིད་ཀྱིས་གཞན་གྱི་སྡུག་བསྔལ་དེ་དག་ཞི་བར་བྱེད་པ་སྟེ། མདོར་ན་བསོད་ནམས་ཀྱི་ཚོགས་ཆར་སྤྲིན་ལྟ་བུ་དེ་ལས་རང་གི་ལུས་སེམས་བདེ་བའི་ཆར་ལྟ་བུ་ཤིན་ཏུ་བབས་པ་དེས་སྡུག་བསྔལ་གྱིས་མནར་བའི་སེམས་ཅན་དེ་རྣམས་ཀྱི་སྡུག་བསྔལ་ཐམས་ཅད་ཞི་བར་བྱེད་པ་ཞིག་བདག་ནམ་ཞིག་ན་འགྱུར་རྒྱུ་ཡོད་ན་སྙམ་པའི་སྒོ་ནས་སྙིང་རྗེ་ཞིང་སྨོན་པར་བྱ་བ་དང༌། 

ནམ་ཞིག་དམིགས་པ་མེད་ཚུལ་དུ། །གུས་པས་བསོད་ནམས་ཚོགས་བསགས་ཏེ། །དམིགས་པས་ཕུང་བར་གྱུར་རྣམས་ལ། །སྟོང་པ་ཉིད་ནི་སྟོན་པར་འགྱུར། །ཞེས་པ་ནི། དུས་ནམ་ཞིག་གི་ཚེ་ན་ཆོས་གང་ལ་ཡང་དམིགས་པ་སྟེ་འཛིན་པའམ་ཞེན་པ་མེད་པའི་ཚུལ་དུ་གུས་པས་བསོད་ནམས་དང་ཡེ་ཤེས་ཀྱི་ཚོགས་གཉིས་མཐར་ཕྱིར་པར་བསགས་ཏེ། བདེན་འཛིན་དང༌། མཚན་འཛིན་དང༌། གཉིས་འཛིན་གྱི་དམིགས་པས་ཕུང་བར་གྱུར་པའི་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་དེ་རྣམས་ལ་ཆོས་ཐམས་ཅད་ཡེ་ནས་སྐྱེ་བ་དང་འགག་པ་དང་གནས་པ་ལ་སོགས་པའི་སྤྲོས་པའི་མཚན་མ་ཐམས་ཅད་དང་བྲལ་བར་གྱུར་པའི་སྟོང་པ་ཉིད་ཆེན་པོ་དེ་ནི་ཕྱིན་ཅི་མ་ལོག་པར་སྟོན་ནུས་པར་འགྱུར་ན་སྙམ་དུ་ཡང་ནས་ཡང་དུ་སེམས་ཤིང་བྱང་ཆུབ་སེམས་དཔས་སྨོན་པར་བྱ་འོས་སོ་གསུངས། དེ་དག་རྣམས་ཀྱིས་ནི་ལེའུའི་གཞུང་སོང་ནས། གཉིས་པ་ལེའུའི་མཚན་སྨོས་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་དོན་དམ་པའི་བྱང་ཆུབ་སེམས་བསྐྱེད་མི་ཉམས་པར་གོང་ནས་གོང་དུ་སྤེལ་བར་བྱེད་པ་དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་ལེའུ་སྟེ་དགུ་པའོ།། །།། བཞི་པ་དེ་ལྟར་སྤེལ་བའི་འབྲས་བུ་གཞན་དོན་དུ་བསྔོ་བའི་ལེའུ་ལ་གཉིས་ཏེ།

ལེའུ་གཞུང་དང་། ལེའུ་མཚན་ནོ། །དང་པོ་ལའང་གཉིས་ཏེ། བསྔོ་བ་བསྡུས་ཏེ་བསྟན་པ་དང་། རྒྱས་པར་བསྔོ་བའི་ཚུལ་ལོ། །དང་པོ་ནི། བདག་གིས་བྱང་ཆུབ་སྤྱོད་པ་ལ། །འཇུག་པ་རྣམ་པར་བརྩམས་པ་ཡི། །དགེ་བ་གང་དེས་འགྲོ་བ་ཀུན། །བྱང་ཆུབ་སྤྱོད་ལ་འཇུག་པ་ཤོག །ཅེས་པ་ནི། དགེ་རྩ་གཞན་དོན་དུ་བསྔོ་བ་ལ་དཔང་པོ་རུ་རང་གི་མདུན་གྱི་ནམ་མཁའ་ལ་བླ་མ་དང་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་ཏེ་མངོན་སུམ་དུ་བཞུགས་པའི་སྤྱན་སྔར་བདག་གིས་གང་བསྔོ་བར་བྱ་བའི་དགེ་བའི་རྩ་བ་ནི། རྫོགས་པའི་བྱང་ཆུབ་ཀྱི་གོ་འཕང་སྒྲུབ་པར་བྱེད་པའི་སྤྱོད་པ་ལ་ཚུལ་བཞིན་དུ་འཇུག་པའི་བསྟན་བཅོས་བརྩམས་པར་བྱས་པའི་དགེ་བ་ནི་རྒྱལ་བའི་སྲས་པོ་ཞི་བ་ལྷ་ཁོང་གིས་བསྔོ་བར་མཛད་པ་ལ། ད་ལྟ་བདག་ཅག་འཆད་ཉན་བྱེད་པ་པོ་རྣམས་ཀྱིས་འཆད་པ་དང་ཉན་པ་དང༌། དེ་ལ་བསམ་པ་དང༌། ཡང་ནས་ཡང་དུ་གོམས་པར་བྱས་པ་ལས་བརྩམས་པའི་དགེ་བ་གང་དང་གང་ཞིག་ཐོབ་པར་གྱུར་པ་དེས་ནི་ཕ་མར་གྱུར་པའི་མཁའ་ཁྱབ་ཀྱི་འགྲོ་བ་ཀུན་བྱང་ཆུབ་སེམས་དཔའི་སྤྱོད་པ་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞི་ལ་ཚུལ་བཞིན་དུ་འཇུག་པར་ཤོག་ཅིག་ཅེས་འབྲས་བུ་རྫོགས་བྱང་ལ་བསྔོ་བ་དང༌། དེའི་རྒྱུ་བྱང་སེམས་ཀྱི་སྤྱོད་པ་འཇུག་པར་བསྔོ་བའམ་སྨོན་པ་གཉིས་དོན་གཅིག་པ་ཡིན་པས་དེས་ན་རྒྱུ་བྱང་ཆུབ་སེམས་དཔའི་སྤྱོད་པ་ལ་འཇུག་པར་ཤོག་ཅེས་པའི་སྒོ་ནས་བསྔོས་ཤིང་སྨོན་ལམ་བཏབ་པའོ། །

གཉིས་པ་བསྔོ་བ་རྒྱས་པར་བསྟན་པར་བྱ་བ་ལ་གསུམ། གཞན་དོན་འབྲས་བུ་རྫོགས་པའི་བྱང་ཆུབ་ཀྱི་གོ་འཕང་ཐོབ་པའི་ཕྱིར་དུ་དང༌། རང་དོན་བྱང་ཆུབ་ཀྱི་སྤྱོད་པ་ལ་འཇུག་པའི་དོན་དུ་དང་། གཉིས་དོན་བསྟན་པ་དར་རྒྱས་ཀྱི་ཆེད་དུ་བསྔོ་བའོ། །དང་པོ་ལ་གཉིས། དམན་པའི་སྡུག་བསྔལ་དང༌བྲལ་ཆེད་དུ་བསྔོ་བ་དང༌། མཆོག་གི་དགོངས་པ་རྫོགས་པའི་ཆེད་དུ་བསྔོ་བའོ། །དང་པོ་ལ་གཉིས། ཁམས་གསུམ་འཁོར་བ་སྤྱིའི་སྡུག་བསྔལ་དང་བྲལ་བའི་ཕྱིར་དུ་བསྔོ་བ་དང་། ཁྱད་པར་དུ་ངན་སོང་གསུམ་ལ་སོགས་པའི་སྡུག་བསྔལ་དང་བྲལ་བའི་ཆེད་དུ་བསྔོ་བའོ། །

དང་པོ་ནི། ཕྱོགས་རྣམས་ཀུན་ན་ལུས་དང་སེམས། །སྡུག་བསྔལ་ནད་པ་ཇི་སྙེད་པ། །དེ་དག་བདག་གི་བསོད་ནམས་ཀྱིས། །བདེ་དགའ་རྒྱ་མཚོ་ཐོབ་པར་ཤོག །ཅེས་པ་ནི། ཤར་ལ་སོགས་པའི་ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ན་ལུས་དང་སེམས་ལ་སྡུག་བསྔལ་བར་གྱུར་པའི་སེམས་ཅན་གང་ཇི་སྙེད་ཅིག་ཡོད་པར་གྱུར་པ་དེ་རྣམས་དང་། ལྷག་པར་དུ་རླུང་མཁྲིས་བད་ཀན་གྱི་ནད་ཀྱིས་མནར་བ་གང་ཇི་སྙེད་ཅིག་ཡོད་པར་གྱུར་པ་དེ་དག་ཐམས་ཅད་བདག་གིས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་བསྟན་བཅོས་ལ་འཆད་པ་དང་ཉན་པ་དང་སེམས་པ་དང༌། ཡང་ནས་ཡང་དུ་གོམས་པར་བྱས་པའི་བསོད་ནམས་ཀྱི་དགེ་བ་དེ་ཉིད་ཀྱིས་ལུས་ལ་བདེ་བ་དང་སེམས་ལ་དགའ་བ་རྒྱ་མཚོ་ལྟ་བུ་ཐོབ་པར་ཤོག་ཅིག་ཅེས་པའོ། །

དེ་དག་འཁོར་བ་ཇི་སྲིད་དུ། །ནམ་ཡང་བདེ་ལས་ཉམས་མ་འགྱུར། །འགྲོ་བས་བྱང་ཆུབ་སེམས་དཔའ་ཡི། །བདེ་བ་རྒྱུན་མི་ཆད་ཐོབ་ཤོག །ཅེས་པ་ནི། དེ་ལྟ་བུའི་ཁམས་གསུམ་གྱི་སེམས་ཅན་དེ་དག་ཐམས་ཅད་འཁོར་བ་འདི་ཇི་སྲིད་གནས་ཀྱི་བར་དུ་ནམ་ཡང་ལུས་ལ་བདེ་བ་དང་སེམས་ལ་དགའ་བ་རྒྱ་མཚོ་ལྟ་བུ་ཐོབ་པར་གྱུར་པ་དེ་ལས་ཉམས་པར་མ་གྱུར་ཅིག །ཡང་འགྲོ་བ་སེམས་ཅན་དེ་དག་རྣམས་ཀྱི་མཐར་ཐུག་བླ་ན་མེད་པའི་ཟག་པ་མེད་པའི་སངས་རྒྱས་ཀྱི་སའི་བདེ་བ་རྒྱུན་མི་ཆད་པ་དེ་ཡང་ཐོབ་པར་ཤོག་ཅིག་ཅེས་པའོ། །

གཉིས་པ་ངན་སོང་གསུམ་ལ་སོགས་པ་སོ་སོའི་སྡུག་བསྔལ་དང་བྲལ་བའི་ཆེད་དུ་བསྔོ་བ་བསྟན་པ་ལས། ཐོག་མར་དམྱལ་བའི་སེམས་ཅན་རྣམས་ཀྱི་ཆེད་དུ་བསྔོ་བའི་ཚུལ་ནི། འཇིག་རྟེན་ཁམས་ན་དམྱལ་བ་དག །གང་དག་ཇི་སྙེད་ཡོད་པ་རྣམས། །དེ་དག་ཏུ་ནི་ལུས་ཅན་རྣམས། །བདེ་ཅན་བདེ་བས་དགའ་བར་ཤོག །ཅེས་པ་ནི། བདག་གིས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་འཆད་པ་དང་ཉན་པ་དང་བསམ་པ་སོགས་ཀྱི་དགེ་བའི་རྩ་བ་དེ་ལ་བརྟེན་ནས་འཇིག་རྟེན་གྱི་ཁམས་ཐམས་ཅད་ན་སེམས་ཅན་ལས་མི་དགེ་བ་སྲོག་གཅོད་པ་སོགས་བྱས་པའི་འབྲས་བུ་ལ་དམྱལ་བའི་གནས་སུ་སྐྱེ་བའི་དམྱལ་བའི་སེམས་ཅན་གང་ཇི་སྙེད་ཅིག་ཡོད་པར་གྱུར་པ་དེ་རྣམས་ཐམས་ཅད་སོ་སོའི་གནས་དེ་དང་དེ་དག་ཏུ་ནི་ལུས་ཅན་ཏེ་སེམས་ཅན་དམྱལ་བ་པ་དེ་རྣམས་བདེ་བ་ཅན་གྱི་ཞིང་ཁམས་ཀྱི་བདེ་བ་དེ་ཉིད་ཀྱིས་ལུས་དང་སེམས་ལ་དགའ་བ་ཡང་ཚུལ་བཞིན་དུ་ཐོབ་པར་ཤོག་ཅིག།

གྲང་བས་ཉམ་ཐག་དྲོ་ཐོབ་ཤོག །བྱང་ཆུབ་སེམས་དཔའི་སྤྲིན་ཆེན་ལས། །བྱུང་བའི་ཆུ་བོ་མཐའ་ཡས་ཀྱིས། །ཚ་བས་ཉམ་ཐག་བསིལ་བར་ཤོག །ཅེས་པ་ནི། དམྱལ་བ་གྲང་དམྱལ་པ་དེ་དག་རྣམས་ཤིན་ཏུ་རེག་བྱ་བསིལ་ཞིང་གྲང་བས་ཉམ་ཐག་པར་གྱུར་པ་དེ་ཡང་ཆུ་བུར་ཅན་དང༌། ཆུ་བུར་རྡོལ་བ། ཨ་ཆུ་ཟེར་བ། ཀྱི་ཧུད་ཟེར་བ། སོ་འཐམ་འཐམ་པ་དང། ཨུཏྤལ་ལྟར་གས་པ་དང༌། པདྨ་ལྟར་གས་པ། པད་མ་ལྟར་ཆེར་གས་པ་ལ་སོགས་པ་དེ་ཐམས་ཅད་ཀྱང་རེག་བྱ་དྲོ་བའི་རྣམ་པ་ཅན་ཐོབ་པར་ཤོག་ཅིག །ཡང་བྱང་ཆུབ་སེམས་དཔའི་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་བསགས་པར་མཛད་པའི་ཆར་སྤྲིན་ལྟ་བུ་ཆེན་པོ་དེ་ལས་བྱུང་པའི་ཆུ་བོ་མཐའ་ཡས་པ་ཆར་པ་བབས་པ་ལྟ་བུ་དེ་ཉིད་ཀྱིས་དམྱལ་བ་ཡང་སོས་མནར་མེད་པ་སྟེ་ཚ་བའི་དམྱལ་བ་དེ་རྣམས་རེག་བྱ་ཤིན་ཏུ་ཚ་བས་ཉམ་ཐག་ཅིང་ཡ་ང་བར་གྱུར་པ་དེ་རྣམས་ལ་ཡང་བསིལ་བའི་བདེ་བ་རྒྱ་ཆེན་པོ་ཐོབ་པར་ཤོག་ཅིང་། 

རལ་གྲི་ལོ་མའི་ནགས་ཚལ་ཡང་། །དེ་ལ་དགའ་ཚལ་སྡུག་གུར་ཤོག །ཤལ་མ་ལི་ཡི་སྡོང་པོ་ཡང་། །དཔག་བསམ་ཤིང་དུ་འཁྲུངས་པར་ཤོག །ཅེས་པ་ནི། དམྱལ་བ་ཚ་དམྱལ་གྱི་ཉེ་འཁོར་དུ་ཤིང་གི་ལོ་མ་ཐམས་ཅད་རལ་གྲིའི་སོ་ཤིན་ཏུ་རྣོན་པོ་དང་ལྡན་པའི་ནགས་ཚལ་འཐུག་པོ་དེ་ཡང་དམྱལ་བ་པའི་སེམས་ཅན་དེ་དང་དེའི་ངོ་ལ་དགའ་བའི་ཚལ་ཡིད་དུ་འོང་བའི་སྡུག་གུར་ཏེ་སྡུག་ཅིང་ཡིད་དུ་འོང་བའི་ནགས་ཚལ་ཉིད་དུ་འགྱུར་བར་ཤོག་ཅིག །དེ་བཞིན་དུ་ཤལ་མ་ལ་ཡི་སྡོང་པོ་ཞེས་བྱ་བ་མཚོན་ཆའི་རི་བོའམ་སྡོང་པོ་དེ་ཡང་སྐྱེས་པ་དང་བུད་མེད་ཤིན་ཏུ་ཆགས་སེམས་དྲག་པོས་ཉེས་པ་བྱས་པ་དེ་རྣམས་ཀྱི་སྣང་ངོར་རི་བོའམ་སྡོང་པོ་དེའི་རྩེ་མོ་དང་རྩ་བ་ནས་ཆགས་ཡུལ་གྱིས་འདིར་ཤོག་ཅེས་པའི་འབོད་པའི་སྣང་བ་ཤར་ནས། དེ་ལ་ཡར་འཛེགས་པ་དང་དེ་ལས་མར་བབས་པའི་སྐབས་སུ་ལྕགས་ཀྱི་ཚེར་མ་རྣོན་པོས་ལུས་ཤ་དང་རྒྱུས་པ་དང་པགས་པ་ཐམས་ཅད་འཐོག་པའི་སྡུག་བསྔལ་གྱི་ཚོར་བ་དྲག་པོ་མྱོང་དགོས། རི་བོའམ་སྡོང་པོ་གང་ཡིན་པ་དེ་ཡང་དམྱལ་བའི་སེམས་ཅན་དེ་རྣམས་ཀྱི་སྣང་ངོ་ལ་དཔག་བསམ་གྱི་ཤིང་ལྗོན་པ་ཤིན་ཏུ་ཡིད་དུ་འོང་བ་འབྲས་བུ་དང་ལོ་མ་ཕུན་སུམ་ཚོགས་པའི་རྣམ་པ་ཉིད་དུའང་འཁྲུངས་པར་ཤོག་ཅིག །

མཐིང་རིལ་ངུར་བ་དག་དང་ངང་པ་དང་། །བཞད་སོགས་སྐད་སྙན་འབྱིན་པས་མཛེས་གྱུར་ཅིག །པདྨ་དྲི་བསུང་ཆེ་ལྡན་མཚོ་དག་གིས། །དམྱལ་བའི་ས་ཕྱོགས་དག་ནི་ཉམས་དགར་ཤོག །ཅེས་པ་ནི། དེ་ལས་གཞན་པའི་ཉེ་འཁོར་བའི་དམྱལ་བ་ལ་མེ་མར་མུར་གྱི་འོབས་དང་། རོ་མྱགས་ཀྱི་འདམ་དང་། ཐལ་ཚན་གྱི་ཆུ་བོ་རབ་མེད་པ།སྤུ་གྲིས་བལྟམས་པའི་ཐང་ཞེས་པ་དེ་རྣམས་ཀྱང་སྤང་ལྗོངས་ཤིན་ཏུ་མཛེས་པ་ཡིད་དུ་འོང་བ་དང༌། མཚོ་དང་རྫིང་བུ་ཤིན་ཏུ་ཡིད་དུ་འོང་བ་རེག་བྱ་བསིལ་བའི་རྣམ་པ་ཅན་དང་། དེ་དང་དེའི་ཁར་མེ་ཏོག་པདྨས་བརྒྱན་པའི་རང་བཞིན་ཅན་ལ་བྱ་མཐིང་རིལ་དང་། ངུར་པ་དག་དང་།ངང་པ་དང༌། བཞད་དང་ཁྲུང་ཁྲུང་ལ་སོགས་པ་སྐད་སྙན་པ་འབྱིན་པ་དེ་དག་རྣམས་ཀྱིས་ཀྱང་མཛེས་ཤིང་ཡིད་དུ་འོང་བ་ཉིད་དུ་ཡང་གྱུར་ཅིག །དེ་བཞིན་དུ་མེ་ཏོག་པདྨ་དང་ཨུཏྤལ་དང་གུར་གུམ་ལ་སོགས་པ་དྲི་བསུང་པོ་ཤིན་ཏུ་ཞིམ་པའི་ངད་དང་ལྡན་པར་གྱུར་པའམ་འདབ་མ་ཆེན་པོ་དང་ལྡན་པའི་མེ་ཏོག་དག་གིས་བརྒྱན་པའི་མཚོ་དག་གིས་དམྱལ་བ་ཚ་དམྱལ་བ་དེ་དག་རྣམས་ཀྱི་ཉེ་འཁོར་ས་ཕྱོགས་དག་ནི་ཤིན་ཏུ་ཉམས་དགའ་བའི་རང་བཞིན་དུ་ཡང་འགྱུར་བར་ཤོག་ཅིག་ཅེས་སྨོན། 

སོལ་ཕུང་དེ་ཡང་རིན་ཆེན་ཕུང་པོར་གྱུར། །ས་བསྲེགས་ཤེལ་གྱི་ས་གཞི་བསྟར་བར་ཤོག །བསྡུས་འཇོམས་རི་བོ་རྣམས་ཀྱང་མཆོད་པ་ཡི། །གཞལ་མེད་ཁང་གྱུར་བདེ་གཤེགས་གང་བར་ཤོག །ཅེས་པ་ནི། དེ་ཡང་བདག་གི་བྱང་ཆུབ་སེམས་དཔའི་སྤྱོད་ལ་འཇུག་པའི་གཞུང་འཆད་པ་དང་ཉན་པ་དང་བསམ་པ་སོགས་ཀྱི་དགེ་བའི་རྩ་བའི་མཐུ་ལ་བརྟེན་ནས་དམྱལ་བ་མནར་མེད་ལ་སོགས་པའི་གནས་སུ་ལྕགས་བསྲེགས་པའི་སོལ་ཕུང་ངམ་རི་བོ་ཙམ་སྤུངས་པར་བྱེད་པ་དེ་ཡང་རིན་པོ་ཆེ་གསེར་དངུལ་སོགས་ཀྱི་ཕུང་པོ་ཉིད་དུ་ཡང་གྱུར་ཅིག་སྤྱིར་དམྱལ་བ་ཚ་དམྱལ་པ་དེ་དག་རྣམས་གང་དུ་སྐྱེ་བའི་གནས་སྣོད་ཀྱི་འཇིག་རྟེན་གྱི་འོག་གཞི་ཐམས་ཅད་ལྕགས་བསྲེགས་པའི་ས་གཞི་ལ་མེ་ལྕེ་གྲུ་གང་རེ་ཙམ་འབར་བར་གྱུར་པའི་ས་བསྲེགས་ཀྱི་གཞི་དེ་རྣམས་ཐམས་ཅད་ཀྱང་ཤེལ་གྱི་ས་གཞི་ཤིན་ཏུ་དཀར་སེལ་དམར་ལྗང་ལ་སོགས་པའི་ཚོན་སྣས་སྤྲས་པའི་རང་བཞིན། བཀོད་ལེགས་པ་ཤིན་ཏུ་ཁོད་སྙོམས་པ་སྐྱེས་བུ་དར་མའི་ལག་མཐིལ་ལྟར་དུ་འཇམ་ཞིང་མཉེན་པ་མཉམ་པ་ཉིད་དུ་ཡང་འགྱུར་བར་ཤོག་ཅིག །དེ་བཞིན་དུ་དམྱལ་བ་བསྡུས་འཇོམས་ཞེས་བྱ་བ་དེ་རྣམས་སེམས་ཅན་གྱི་སྲོག་བཅད་པར་བྱས་པའི་ལས་ཀྱི་རྣམ་པར་སྨིན་པའི་སྣང་ངོ་ལ་རང་གིས་གང་དང་གང་བསད་པའི་གཡག་དང་མ་ཧེ་དང་ར་ལུག་སོགས་དང་། རི་དྭགས་དང་ཉ་སྦལ་ལ་སོགས་པ་དེ་རྣམས་ཀྱི་མགོ་བོ་ཅན་གྱི་རི་བོ་མེ་འབར་བའི་རྣམ་པ་དེ་རྣམས་ཀྱང་དམྱལ་བ་པའི་སེམས་ཅན་དེ་རྣམས་ཀྱི་སྣང་ངོ་ལ་མེ་ཏོག་གདུག་སྤོས་མར་མེ་དྲི་ཆབ་ལ་སོགས་པའི་མཆོད་པའི་རྣམ་གྲངས་བསམ་གྱིས་མི་ཁྱབ་པས་བརྒྱན་པར་བྱས་པའི་རིན་པོ་ཆེའི་གཞལ་མེད་ཁང་དུ་གྱུར་ཏེ། དེའི་ནང་དུ་དེ་བཞིན་གཤེགས་པ་རྫོགས་པའི་སངས་རྒྱས་སྲས་བྱང་ཆུབ་སེམས་དཔའི་ཚོགས་དང་བཅས་པས་གང་བ་དེ་ལྟ་བུ་མཇལ་བར་ཡང་ཤོག་ཅིག །

མདག་མ་རྡོ་སྲེག་མཚོན་གྱི་ཆར་པ་དག །དེང་ནས་བཟུང་སྟེ་མེ་ཏོག་ཆར་པར་གྱུར། །ཕན་ཚུན་མཚོན་གྱིས་འདེབས་པ་དེ་ཡང་ནི། །དེང་ནས་བརྩེ་ཕྱིར་མེ་ཏོག་འཕེན་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་དམྱལ་བ་ཚ་དམྱལ་པ་རྣམས་ལ་མདག་མ་སྟེ་མེ་མདག་གི་མེ་དམར་འབར་བའི་རྣམ་པར་སྤུངས་པར་བྱས་པ་དང༌། རྡོ་སྲེགས་པའི་རྡོ་སྲེག་དེ་རྣམས་དང་མཚོན་ཆ་རལ་གྲི་སོགས་རྣམ་པ་སྣ་ཚོགས་པ་དང་བཅས་པ་ནམ་མཁའ་ནས་རྒྱུན་དུ་ཆར་བབས་པར་གྱུར་པ་དེ་དག་ཐམས་ཅད་ཀྱང་། དུས་དེ་རིང་ནས་བཟུང་སྟེ་མེ་ཏོག་གི་ཆར་པ་བབ་པ་ཉིད་དུ་གྱུར་ཅིག་ཅེས་པ་དང་། དེ་བཞིན་དུ་དམྱལ་བ་ཡང་སོས་ལ་སོགས་པ་དེ་ལ་སྐྱེས་པའི་དམྱལ་བའི་སེམས་ཅན་དེ་རྣམས་ཕན་ཚུན་གཅིག་གིས་གཅིག་ལ་དགྲ་བོའི་རྣམ་པའི་འདུ་ཤེས་ཀྱི་སྒོ་ནས་ལག་ཏུ་གང་ཟིན་པ་ཐམས་ཅད་མཚོན་ཆར་གྱུར་ཏེ་འཐབ་པར་བྱེད་པ་དེ་ཕན་ཚུན་མཚོན་གྱིས་འདེབས་པར་བྱས་པ་ཡོད་པ་ལ། དེ་དག་ཐམས་ཅད་དེ་ཡང་ནི་དུས་དེ་རིང་ཉིད་ནས་བརྩམས་ཏེ་དེ་རྣམས་ཕན་ཚུན་སྙིང་བརྩེ་བའི་ཕྱིར་དུ་ཕན་ཚུན་དགའ་ཞིང་གྲོགས་ཀྱི་འདུ་ཤེས་ཀྱི་བསམ་བློའི་སྒོ་ནས་ཕན་ཚུན་ལ་མེ་ཏོག་འཕེན་པར་བྱེད་པར་འགྱུར་བར་ཤོག་ཅིག །

ཆུ་བོ་རབ་མེད་མེ་དོང་འདྲ་ནང་བྱིང་བ་དག །ཤ་ཀུན་ཞིག་གྱུར་རུས་གོས་མེ་ཏོག་ཀུན་དའི་མེ་ཏོག་ཀུན་དའི་མདོག །བདག་གི་དགེ་བའི་སྟོབས་ཀྱིས་ལྷ་ཡི་ལུས་ཐོབ་ནས།། ལྷ་མོ་རྣམས་དང་ལྷན་ཅིག་དལ་གྱིས་འབབ་གནས་ཤོག། ཅེས་པ་ནི། བདག་གིས་སྤྱོད་འཇུག་གི་གཞུང་འཆད་པ་དང༌། ཉན་པ་དང་། བསམ་པ་དང༌། བསྒོམས་པར་བྱས་པའི་དགེ་བའི་རྩ་བ་ལ་བརྟེན་ནས་ཐལ་ཚན་གྱི་ཆུ་བོ་རབ་མེད་པ་ཞེས་བྱ་བ་མེའི་དོང་དང་འདྲ་བའི་ནང་དུ་བྱིང་བའི་དམྱལ་བ་པའི་སེམས་ཅན་དེ་དག་ལས་ངན་གྱི་སྟོབས་ཀྱིས་ཤ་ཀུན་མེ་མདག་གིས་འཚིག་ནས་ཞིག་པར་གྱུར་ཏེ། རུས་པའི་གོང་བུ་ཐམས་ཅད་ཤིན་ཏུ་མདོག་དཀར་པོ་མེ་ཏོག་ཀུན་དའི་མདོག་ལྟར་དུ་གྱུར་པ་དེ་ཐམས་ཅད་ཀྱང་བདག་གིས་འཆད་ཉན་སྒོམ་སྒྲུབ་སོགས་བྱས་པའི་དགེ་བའི་རྩ་བའི་སྟོབས་ཀྱི་སྒོ་ནས་གློ་བུར་དུ་ལྷའི་ལུས་ཐོབ་ནས་ལྷའི་བུ་མོ་ཤིན་ཏུ་མཛེས་མ་དེ་རྣམས་དང་ལྷན་ཅིག་ཏུ་ལྷའི་ཆུ་བོ་དལ་གྱིས་འབབ་པ་ལ་སོགས་པའི་གནས་སུ་འཁོད་ནས་དགའ་ཞིང་རྩེ་བར་བྱེད་པ་ཤོག་ཅིག།

ཅི་ཕྱིར་འདིར་ནི་གཤིན་རྗེའི་མི་དང་ཁྭ་དང་བྱ་རྒོད་མི་བཟད་རྣམས་སྐྲག་བྱེད། །ཀུན་ནས་མུན་གསལ་བདེ་དགའ་སྐྱེད་པའི་མཐུ་བཟང་འདི་ཀོ་སུ་ཡི་མཐུ་སྙམ་སྟེ། །གྱེན་དུ་བལྟས་ན་ནམ་མཁའི་དཀྱིལ་ན་ཕྱག་ན་རྡོ་རྗེ་འབར་བ་བཞུགས་མཐོང་ནས། །རབ་ཏུ་དགའ་བའི་ཤུགས་ཀྱིས་སྡིག་དང་བྲལ་ནས་དེ་དང་ལྷན་ཅིག་འགྲོག་པར་ཤོག །ཅེས་པ་ནི། བདག་གིས་བྱང་ཆུབ་སེམས་དཔའི་སྤྱོད་འཇུག་གི་གཞུང་འདི་ལ་འཆད་པ་དང་ཉན་པ་དང་བསམ་པ་དང་། ཡང་ནས་ཡང་དུ་སྒོམ་པར་བྱེད་པའི་དགེ་བའི་རྩ་བའི་མཐུ་ལ་བརྟེན་ནས་དམྱལ་བ་པའི་སེམས་ཅན་རྣམས་ལ་གློ་བུར་དུ་འགྱུར་བ་ཐེབས་ནས། ཅིའི་ཕྱིར་ན་དམྱལ་བའི་གནས་འདི་ལ་ནི་གཤིན་རྗེའི་སྐྱེས་བུ་ཤིན་ཏུ་དམྱལ་བའི་སེམས་ཅན་རྣམས་ཁྲིམས་གཅོད་ཅིང་བསད་རྡུང་སོགས་བཏང་བར་བྱེད་པ་དེ་རྣམས་དང༌། དམྱལ་བའི་བྱ་ཁྭ་དང་བྱ་རྒོད་མི་ཟད་པ་ལྕགས་ཀྱི་མཆུ་དང་སྡེར་མོ་མེ་འབར་བའི་རང་བཞིན་ཅན་ཤིན་ཏུ་མི་ཟད་པ་དམྱལ་བ་པའི་སེམས་ཅན་རྣམས་ཀྱི་མིག་དང་ལྕེ་དང་རྒྱུ་ལྟོ་ལ་སོགས་པ་འཐོག་པར་བྱེད་པ་དེ་རྣམས་ཐམས་ཅད་ཀྱང་སྐྲག་ནས་འདར་ཏེ་ཕྱོགས་ཀུན་ཏུ་བྲོས་པར་བྱེད་པ་དང་། དམྱལ་བའི་ས་ཕྱོགས་ཀུན་ནས་སྔར་མུན་པ་རུབས་པར་གྱུར་ནས་སྨག་རུམ་དུ་གྱུར་པ་དེའི་མུན་པ་ཐམས་ཅད་ཀྱང་གློ་བུར་དུ་བསལ་ཏེ་དམྱལ་བའི་སེམས་ཅན་གྱི་ལུས་ལ་བདེ་བ་དང་སེམས་ལ་གློ་བུར་དུ་དགའ་བ་སྐྱེ་བའི་མཐུའམ་ནུས་པ་ཤིན་ཏུ་བཟང་པོ་འདི་ཀོ་འདི་ནི་སུ་ཡི་མཐུའམ་སུ་ཡི་བྱིན་རླབས་ཡིན་ནམ་སྙམ་དུ་བསམ་སྟེ་དམྱལ་བ་པའི་སེམས་ཅན་དེ་རྣམས་ཀྱིས་ནམ་མཁར་བལྟས་པའི་གནས་སྐབས་ན་རང་རང་གི་མདུན་གྱི་ནམ་མཁའི་དཀྱིལ་ན་བྱང་ཆུབ་སེམས་དཔའ་ཕྱག་ན་རྡོ་རྗེ་འོད་ཟེར་ཤིན་ཏུ་འབར་བའི་རྣམ་པ་ཅན་དེ་ཉིད་འོད་སྐོར་གྱི་ནང་དུ་མངོན་སུམ་དུ་བཞུགས་ཡོད་པ་མཐོང་ནས། དེ་ལ་རབ་ཏུ་དད་ཅིང་ཤིན་ཏུ་གུས་པ་དང་དགའ་བའི་ཤུགས་ཀྱིས་སམ་དེའི་བསོད་ནམས་ཀྱི་སྟོབས་ཀྱི་སྒོ་ནས་དམྱལ་བའི་སྡུག་བསྔལ་མྱོང་དགོས་པའི་ལས་ངན་པའམ་སྡིག་པ་རྣམས་དེ་མ་ཐག་ཏུ་བྲལ་ནས་ཕྱག་ན་རྡོ་རྗེ་དེ་དང་ལྷན་ཅིག་ཏུ་འགྲོག་སྟེའམ་མཉམ་དུ་བྱང་ཕྱོགས་ལྕང་ལོ་ཅན་གྱི་ཞིང་དང༌། དེའི་རིན་པོ་ཆེའི་གཞལ་མེད་ཁང་དུ་སྐྱེ་བ་ལེན་པ་སོགས་ནུས་པར་ཤོག་ཅིག་ཅེས་སྨོན། 

མེ་ཏོག་ཆར་པ་སྤོས་ཆུ་དང་འདྲེས་བབ་པ་ཡིས། །དམྱལ་བའི་མེ་མདག་ཆིལ་ཆིལ་གསོད་པ་མཐོང་གྱུར་ནས། །གློ་བུར་བདེ་བས་ཚིམ་པ་འདི་ཅི་བསམ་པ་དང་། །སེམས་དམྱལ་རྣམས་ཀྱིས་ཕྱག་ན་པདྨོ་མཐོང་བར་ཤོག །ཅེས་པ་ནི། བདག་གིས་འཆད་ཉན་བསམ་པ་ལ་སོགས་པའི་དམ་པའི་ཆོས་སྤྱོད་པའི་བསོད་ནམས་དགེ་བའི་མཐུ་ལ་བརྟེན་པའི་སྒོ་ནས་དམྱལ་བ་པ་སེམས་ཅན་དེ་རྣམས་ཀྱིས་མདུན་གྱི་ནམ་མཁའ་ནས་མེ་ཏོག་ཨུཏྤལ་དང་གུར་ཀུམ་དང་པདྨ་ལ་སོགས་པའི་ཆར་པ་དང་སྤོས་ཀྱི་ཆུ་དང་འདྲེས་པ་རྒྱུན་མི་ཆད་པ་བབ་པར་བྱེད་པ་ཡིས་དམྱལ་བ་ཚ་དམྱལ་གྱི་མེའི་མདག་མ་མེ་ལྕེ་དེ་དག་ཕར་ཆིལ་ཆིལ་ཞེས་པའི་སྒྲ་དང་བཅས་ཏེ་གསོད་པར་བྱེད་པ་མཐོང་བར་གྱུར་ནས། །དམྱལ་བ་པ་སེམས་ཅན་དེ་རྣམས་ཀྱི་ལུས་ལ་གློ་བུར་དུ་བདེ་བས་ཚིམ་པར་བྱེད་པ་འདི་བྱུང་པ་འདི་རྒྱུ་ཅི་ལས་བྱུང་པ་ཡིན་ནམ་སྙམ་དུ་བསམ་པ་དང༌། དེའི་སྐབས་ན་སེམས་ཅན་དམྱལ་བ་པ་དེ་དག་རྣམས་ཀྱིས་ཀྱང་མདུན་གྱི་ནམ་མཁའ་ལ་ཡར་བལྟས་པའི་ཚེ་ན་བྱང་ཆུབ་སེམས་དཔའ་ཕྱག་ན་པདྨོ་བསྣམས་པའི་འཕགས་པ་སྤྱན་རས་གཟིགས་དབང་ཕྱུག་ཐུགས་ཆེན་པོ་མངོན་སུམ་དུ་བཞུགས་ཡོད་པ་དེ་ཡང་མཐོང་བར་ཤོག་ཅིག །

གྲོགས་དག་འཇིགས་པ་བོར་ལ་རིངས་པར་ཚུར་ཤོག་འུ་བུའི་ཐད་དུ་ནི། །གང་གི་མཐུ་ཡིས་སྡུག་བསྔལ་ཀུན་བྲལ་དགའ་བའི་ཤུགས་ཕྱིན་ལ། །འགྲོ་བ་ཀུན་ནས་ཡོངས་སྐྱོབ་བྱང་ཆུབ་སེམས་དང་བརྩེ་བ་སྐྱེས་གྱུར་པ། །གཞོན་ནུ་ཟུར་ཕུད་ཅན་འབར་འཇིགས་པ་མེད་པར་བྱེད་པ་སུ་ཞིག་ཕྱིན། །ཞེས་པ་ནི། བདག་གི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་འཆད་ཉན་དང་བསམ་སྒོམ་བྱས་པའི་བསོད་ནམས་ཀྱི་མཐུ་ལ་བརྟེན་ནས་དམྱལ་བ་པའི་སེམས་ཅན་དེ་རྣམས་དེ་སྔ་ཕན་ཆད་དགྲ་བོའི་འདུ་ཤེས་མ་གཏོགས་མེད་པ་ལ། གློ་བུར་དུ་གཅིག་གིས་གཅིག་ལ་གྲོགས་ཀྱི་འདུ་ཤེས་བསྐྱེད་ནས་གྲོགས་པོ་དག་ཅེས་འཇིགས་པའམ་སྐག་པ་དེ་བོར་ལ། རིངས་པར་ཏེ་མགྱོགས་པོར་འདི་ན་ཚུར་ཤོག་ཅེས་འུ་བུ་དམྱལ་བ་པའི་སེམས་ཅན་རྣམས་ཀྱི་ཐད་དུ་ནི་མདུན་དུའམ་དྲུང་དུ་ནི་བྱང་ཆུབ་སེམས་དཔའ་ལྟ་བུ་སྐྱེས་བུ་དམ་པ་གང་གི་མཐུའམ་སྟོབས་ཀྱི་གཟི་བརྗིད་ཀྱིས་ལུས་དང་སེམས་ཀྱི་སྡུག་བསྔལ་མ་ལུས་པ་ཀུན་དང་བྲལ་བ་དང༌། སེམས་ལ་ཤིན་ཏུ་དགའ་བའི་ཤུགས་སམ་དགའ་བ་ཆེས་ཆེར་གོང་དུ་འཕེལ་བར་ཕྱིན་པ་ལ། འགྲོ་བ་སེམས་ཅན་དམྱལ་བ་པ་དེ་རྣམས་ཐབས་ཀྱི་སྒོ་ཀུན་ནས་སྡུག་བསྔལ་ལས་ཡོངས་སུ་སྐྱོབ་པར་མཛད་པའི་བྱང་ཆུབ་སེམས་དཔའ་ཐུགས་ཤིན་ཏུ་བརྩེ་བ་ཆེན་པོ་སྐྱེས་པར་གྱུར་པ། སྐུ་གཞོན་ནུ་ལོ་བཅུ་དྲུག་ལོན་པའི་ན་ཚོད་ཅན། དབུ་སྐྲ་ཤིན་ཏུ་གནག་ཅིང་རལ་པའི་ཟུར་ཕུད་རྣམ་པ་ལྔ་འཆང་བ་ཅན་འོད་ཟེར་འབར་བའི་སྐུ་ཅན་དམྱལ་བ་པའི་སེམས་ཅན་རྣམས་ལ་འཇིགས་པའམ་སྐྱག་པ་མེད་པར་བྱེད་པ་འདི་ལྟ་བུ་ཞིག་ཅི་ཞིག་ན་ཕྱིན་ཞེས་གཅིག་གིས་གཅིག་ལ་བརྗོད་པ་དང་། དེ་ལྟ་བུའི་རྗེ་བཙུན་འཇམ་དཔའི་དབྱངས་མངོན་སུམ་དུ་མཇལ་བའི་སྒོ་ནས་བསྟོད་པ་ཕུལ་བ་ནི། 

ཁྱོད་ཀྱི་ལྷ་བརྒྱའི་ཅོད་པན་དག་གིས་ཞབས་ཀྱི་པདྨོ་ལ་མཆོད་ཅིང་། །ཐུགས་རྗེས་བརླན་སྤྱན་དབུ་ལ་མེ་ཏོག་དུ་མའི་ཚོགས་ཀྱི་ཆར་འབབས་པ། །ཁང་བརྩེགས་ཡིད་འོང་ལྷ་མོ་སྟོང་ཕྲག་བསྟོད་དབྱངས་སྒྲོགས་ལྡན་འདི་ལྟོས་ཞེས། །འཇམ་དབྱངས་དེ་འདྲ་མཐོང་ནས་ད་ནི་སེམས་དམྱལ་ཅ་ཅོ་འདོན་པར་ཤོག །ཅེས་པ་ནི། དམྱལ་བ་པའི་སེམས་ཅན་རྣམས་ཀྱིས་འཇམ་དབྱངས་ཀྱི་ཞལ་མངོན་སུམ་དུ་མཐོང་ནས་དེ་ལ་དགའ་བའི་སྒོ་ནས་བསྟོད་པ་ཕུལ་བ་ནི། རྗེ་བཙུན་འཇམ་དཔལ་དབྱངས་ཁྱོད་ཀྱི་ཞབས་ཀྱི་པདྨོ་ལ་ཚངས་པ་དང་བརྒྱ་བྱིན་ལ་སོགས་པའི་ལྷ་བརྒྱ་སྟོང་མང་པོའི་ཅོད་པན་དག་གིས་གཏུགས་ཏེ་མཆོད་ཅིང་། ཐུགས་ཤིན་ཏུ་དམིགས་པ་མེད་པའི་ཐུགས་རྗེ་ཆེན་པོའི་བརླན་པའི་སྤྱན་དཀྱུས་རིང་ཞིང་ཡངས་པ་དང་། འཛུམ་པའི་མདངས་དང་ལྡན་པ། དབུ་ལ་ཕྱོགས་བཅུའི་རྒྱལ་བ་རྣམས་ཀྱིས་མེ་ཏོག་དུ་མའི་ཚོགས་ཀྱི་ཆར་ཡང་འབེབས་པར་མཛད་པ། ཕྱོགས་དང་ཕྱོགས་མཚམས་རྣམས་སུ་རིན་པོ་ཆེའི་ཁང་པ་བརྩེགས་མ་ཡིད་དུ་འོང་བ་མང་པོའི་ནང་དུ་མཆོད་པའི་ལྷ་མོ་སྟོང་ཕྲག་དུ་མས་སྐུ་གསུང་ཐུགས་ཀྱི་ཡོན་ཏན་ལ་བསྟོད་ཅིང་སྙན་པར་སྨྲ་བའི་དབྱངས་སྒྲོག་པར་བྱེད་པ་དང་ལྡན་པ་འདི་ལ་ལྟོས་ཤིག །དམྱལ་བ་པའི་སེམས་ཅན་རྣམས་ཀྱིས་ཕན་ཚུན་བརྗོད་ཅིང་འཇམ་དཔའི་དབྱངས་དེ་འདྲ་བ་ཞིག་མངོན་སུམ་དུ་མདུན་གྱི་ནམ་མཁར་བཞུགས་ཡོད་པ་མཐོང་ནས། ད་ནི་སེམས་ཅན་དམྱལ་བ་པ་དེ་རྣམས་དགའ་ཞིང་ཤིན་ཏུ་སྤྲོ་བའི་སྒོ་ནས་ངག་ནས་ཅ་ཅོ་འདོན་པ་དང༌། འཇམ་དཔལ་དབྱངས་ལ་དད་ཅིང་གུས་པའི་བསོད་ནམས་ཀྱི་ཚོགས་ལ་བརྟེན་ནས་དམྱལ་བ་པ་དེ་རྣམས་ཀྱིས་དམྱལ་བའི་སྡུག་བསྔལ་མྱོང་བའི་ལས་ངན་གྱི་སྒྲིབ་པ་བྱང་ནས་འཇམ་དཔའི་དབྱངས་ཀྱི་འཁོར་དུ་སྐྱེ་བ་ལེན་པར་ཤོག་ཅིག་ཅེས་སྨོན། 

དེ་ལྟར་བདག་གི་དགེ་རྩས་ཀུན་ཏུ་བཟང་ལ་སོགས། །བྱང་ཆུབ་སེམས་དཔའ་སྒྲིབ་པ་མེད་སྤྲིན་བདེ་བ་དང་། །བསིལ་ཞིང་དྲི་ཞིམ་ངད་ལྡན་ཆར་པ་འབེབས་མཐོང་ནས། །སེམས་ཅན་དམྱལ་བ་དེ་དག་མངོན་པར་དགའ་གྱུར་ཅིག །ཅེས་པ་ནི། གོང་དུ་བསྟན་པ་དེ་ལྟར་དུ་བདག་གིས་སྤྱོད་འཇུག་གི་གཞུང་ཉན་པ་དང་འཆད་པ་དང་བསམ་པ་དང་སྒོམ་པའི་དགེ་བའི་རྩ་བ་དེའི་མཐུ་ལ་བརྟེན་ནས་བྱང་ཆུབ་སེམས་དཔའ་ཀུན་ཏུ་བཟང་པོ་དང་ནམ་མཁའི་སྙིང་པོ་དང་། སའི་སྙིང་པོ་དང་སྒྲིབ་པ་ཐམས་ཅད་རྣམ་པར་སེལ་བ་བྱམས་པ་མགོན་པོ་ལ་སོགས་པ། མདོར་ན་ས་བཅུའི་བྱང་ཆུབ་སེམས་དཔའ་དེ་རྣམས་ཐམས་ཅད་ཀྱང་ཅི་རིགས་པ་ཞལ་མཇལ་བ་དང་། དེ་རྣམས་ཀྱི་ཐུགས་སྒྲིབ་གཉིས་ཀྱི་དྲི་མ་མེད་པའི་ཆར་སྤྲིན་སྟུག་པོ་ལྟ་བུ་དེ་ལས་བྱུང་པའི་ཆོས་ཀྱི་ཆར་གྱི་སྒོ་ནས་དམྱལ་བ་པའི་སེམས་ཅན་དེ་དག་རྣམས་ཀྱིས་ལུས་དང་སེམས་ལ་བདེ་བ་དང་། རེག་བྱ་ཤིན་ཏུ་བསིལ་ཞིང་དྲི་ཞིམ་པོའི་ངད་དང་ལྡན་པའི་ཆར་ཡང་འབེབས་པར་མཐོང་ནས། སེམས་ཅན་དམྱལ་བ་པ་དེ་དག་ཐམས་ཅད་ཀྱང་དམྱལ་བར་སྐྱེ་བའི་ལས་ངན་པ་དེ་དག་དང་བྲལ་ནས་ལུས་དང་སེམས་ལ་ཤིན་ཏུ་བདེ་ཞིང་སྐྱིད་པ་དང༌། མངོན་པར་དགའ་བ་ཡང་ཐོབ་གྱུར་ཅིག་ཅེས།  

གཉིས་པ། དམིགས་བསལ་དུད་འགྲོ་དང་ཡི་དྭགས་སོགས་སྡུག་བསྔལ་ཅན་གྱི་སེམས་ཅན་དེ་རྣམས་ལ་སྡུག་བསྔལ་དེ་དང་བྲལ་བའི་ཆེད་དུ་བསྔོ་བ་ནི། དུད་འགྲོ་རྣམས་ནི་གཅིག་ལ་གཅིག །ཟ་བའི་འཇིགས་དང་བྲལ་བར་ཤོག །སྒྲ་མི་སྙན་པའི་མི་བཞིན་དུ། །ཡི་དྭགས་རྣམས་ནི་བདེ་བར་གྱུར། །ཞེས་པ་ནི། བདག་གིས་བྱང་ཆུབ་སེམས་དཔའི་སྤྱོད་འཇུག་གི་གཞུང་འཆད་ཉན་དང་བསམ་སྒོམ་སོགས་ཀྱི་དགེ་བའི་རྩ་བའི་མཐུ་ལ་བརྟེན་ནས། དེ་ཡང་སེམས་ཅན་དུད་འགྲོའི་སྐྱེ་གནས་སུ་སྐྱེས་པ་དེ་རྣམས་ནི་གཅིག་ལ་གཅིག་ཟ་བར་བྱེད་པ་སྟེ་ཁ་ཐོར་གྱི་དུད་འགྲོ་ལ་རི་དྭགས་དང༌། གཡུང་དྭགས་དང༌། བྱ་དང་བྱིའུ་འབུ་སྲིན་གྲོག་སྦུར་ལ་སོགས་པ་དེ་རྣམས་དང་། བྱིངས་ན་གནས་པ་ལ་རྒྱ་མཚོ་ཆེན་པོ་དང་ཆུ་ཆེན་དང་མཚོ་དང་རྫིང་བུ་ལ་སོགས་པ་རྣམས་ན་གནས་པའི་ཆུར་གནས་ཀྱི་སྲོག་ཆགས་དེ་དང་བཅས་པ་རྣམས་གཅིག་གིས་གཅིག་ལ་ཕན་ཚུན་ཟས་སུ་བྱས་ནས་ཟ་བར་བྱེད་པའི་སྡུག་བསྔལ་གྱི་འཇིགས་པ་དེ་དག་ཐམས་ཅད་དང་ཡང་བྲལ་བར་ཤོག་ཅིག་དང་། ཡང་སྒྲ་མི་སྙན་པའི་མི་དེ་རྣམས་ཐམས་ཅད་ཚེ་ལོ་སྟོང་གི་བར་དུ་འདོད་ཡོན་གྱི་ཆོས་ལ་ལོངས་སྤྱོད་ཅིང་ཤིན་ཏུ་ཉམས་བདེ་བའི་རྣམ་པ་ལྟ་བུ་ཟག་བཅས་ཀྱི་བདེ་བ་སྤྱོད་པར་བྱེད་ནུས་པ་ཇི་ལྟ་བ་དེ་བཞིན་དུ། ཡི་དྭགས་ཀྱི་གནས་སུ་སྐྱེས་པའི་སེམས་ཅན་ཟས་སྐོམ་གྱིས་ཤིན་ཏུ་ཕོངས་ཤིང་ཉམ་ང་བར་གྱུར་པ་དེ་རྣམས་ཐམས་ཅད་ཀྱང་ཟས་དང་སྐོམ་སོགས་ཀྱིས་ཚིམས་ནས་ལུས་དང་སེམས་ལ་བདེ་བ་བླ་ན་མེད་པར་ཡང་ཐོབ་པར་གྱུར་ཅིག་ཅེས་སྨོན། 

འཕགས་པ་སྤྱན་རས་གཟིགས་དབང་གི །ཕྱག་ནས་བབས་པའི་འོ་རྒྱུན་གྱིས། །ཡི་དྭགས་རྣམས་ནི་ཚིམ་བྱས་ཤིང་། ཁྲུས་བྱས་རྟག་ཏུ་བསིལ་བར་ཤོག །ཅེས་པ་ནི། འཕགས་པ་བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་གིས་ཕྱག་གཡས་པ་མཆོག་སྦྱིན་གྱི་ཕྱག་རྒྱ་བརྐྱངས་པའི་ཕྱག་མཛུབ་ཀྱི་རྩེ་མོ་ནས་འབབ་པའི་འོ་མའི་རྒྱུན་དེ་ཉིད་ཀྱིས་ཤིན་ཏུ་བཀྲེས་ཤིང་ཉམ་ང་བ་ཟས་ཀྱིས་ཕོངས་པའི་ཡི་དྭགས་དེ་ཐམས་ཅད་ནི་ཚིམ་ཞིང་མགུ་བར་བྱས་ནས་ལུས་ལ་ཁྲུས་བྱས་པ་དང་། རྟག་ཏུ་རེག་བྱ་བསིལ་བའི་རང་བཞིན་ཅན་ཡང་ཐོབ་པར་ཤོག་ཅིག་ཅེས་སྨོན། 

ལོང་བ་རྣམས་ཀྱིས་གཟུགས་མཐོང་ཞིང་། །འོན་པས་རྟག་ཏུ་སྒྲ་ཐོས་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་འཇིག་རྟེན་གྱི་ཁམས་ན་སེམས་ཅན་མིག་མེད་པའི་ལོང་བ་ཇི་སྙེད་ཅིག་ཡོད་པ་དེ་དག་རྣམས་ཀྱིས་ཀྱང་མིག་གི་དབང་པོ་དང་ལྡན་ཏེ་གཟུགས་གསལ་བ་ཡང་མཐོང་ཞིང༌། རྣ་བའི་དབང་པོ་ཉམས་ཏེ་འོན་པར་གྱུར་པ་ཡོད་ན་དེ་དག་ཐམས་ཅད་ཀྱིས་ཀྱང་རྣ་བའི་དབང་པོ་ཇི་ལྟ་བ་བཞིན་དུ་ཐོབ་ནས་དུས་རྟག་ཏུ་ཕྲ་རགས་ཀྱི་སྒྲ་དང་། དམ་པའི་ཆོས་ཀྱི་སྒྲ་དབྱངས་རྒྱུན་མི་ཆད་པ་ཐོས་པར་གྱུར་ཅིག་ཅེས་སྨོན། 

ལྷ་མོ་སྒྱུ་འཕྲུལ་ཇི་བཞིན་དུ། །སྦྲུམ་མའང་གནོད་མེད་བཙའ་བར་ཤོག །ཅེས་པ་ནི། ཡུམ་ལྷ་མོ་སྒྱུ་འཕྲུལ་མ་ལས་སྲས་རྒྱལ་བུ་དོན་གྲུབ་བལྟམས་པའི་གནས་སྐབས་ན་བདེ་བ་དང་ཤིན་ཏུ་མཉེས་པ་ཇི་ལྟ་བ་བཞིན་དུ། སེམས་ཅན་སྦྲུམ་མ་སྟེ་ཁྱེའུ་མངལ་ན་གནས་པར་གྱུར་པ་གང་ཇི་སྙེད་ཅིག་ཡོད་པ་དེ་དག་ཀྱང་གནོད་པ་མེད་པའི་སྒོ་ནས་ཕྱི་རོལ་ཏུ་ཁྱེའུ་དེ་ཉིད་བཙའ་བར་ནུས་པར་ཤོག་ཅིག་ཅེས་སྨོན། 

གཅེར་བུ་རྣམས་ཀྱིས་གོས་དག་དང་། །བཀྲེས་པ་རྣམས་ཀྱིས་ཟས་དང་ནི། །སྐོམ་པ་རྣམས་ཀྱིས་ཆུ་དག་དང༌། །བཏུང་བ་ཞིམ་པོ་ཐོབ་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་འཇིག་རྟེན་གྱི་ཁམས་ན་སེམས་ཅན་གོས་ཀྱིས་ཕོངས་ཏེ་ལུས་གཅེར་བུ་ཡོད་ན་དེ་དག་རྣམས་ཀྱིས་རེག་བྱ་ཤིན་ཏུ་འཇམ་ཞིང་ཡང་བ་དང་ལྡན་པའི་གོས་ཐོབ་པ་དང༌། ལྟོ་བ་བཀྲེས་ཤིང་ཕོངས་པར་གྱུར་པ་དེ་རྣམས་ཐམས་ཅད་ཀྱིས་ཀྱང་རོ་བརྒྱ་དང་ལྡན་པའི་ཟས་ཞིམ་པོ་ཡིད་དུ་འོང་བ་ཐོབ་པ་དང༌། བཏུང་བ་མེད་པའི་ཤིན་ཏུ་སྐོམ་གྱིས་མནར་བར་གྱུར་པ་དེ་རྣམས་ཀྱིས་ཀྱང་སྐོམ་སེལ་བར་བྱེད་པའི་བཏུང་བར་བྱ་བའི་ཆུ་གཙང་མ་ཡིད་དུ་འོང་བ་ཐོབ་པ་དང༌། དེ་བཞིན་དུ་བཏུང་བ་ཞིམ་པོ་སྐོམ་ནད་སེལ་བར་བྱེད་པའི་བདུད་རྩི་ལྟ་བུ་དེ་དག་ཀྱང་ཐོབ་པར་ཤོག་ཅིག་ཅེས་སྨོན། 

བཀྲེན་པ་རྣམས་ཀྱིས་ནོར་ཐོབ་ཤོག །མྱ་ངན་ཉམ་ཐག་དགའ་ཐོབ་ཤོག །ཡི་ཆད་རྣམས་ཀྱང་ཡིད་སོས་ཤིང་། །བརྟན་པ་ཕུན་སུམ་ཚོགས་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་འཇིག་རྟེན་གྱི་ཁམས་ན་སེམས་ཅན་བཀྲེན་པ་སྟེ་ནོར་གྱིས་ཕོངས་ཤིང་དབུལ་བར་གྱུར་པ་དེ་དག་རྣམས་ཀྱིས་ལོངས་སྤྱོད་ཀྱི་ནོར་རྫས་ཤིན་ཏུ་རྒྱ་ཆེན་པོ་ཐོབ་པར་ཤོག་ཅིག །དེ་བཞིན་དུ་ཕ་མ་དང་བུ་རྒྱུད་དང་བཟའ་ཟླ་སོགས་འཆི་བ་ལྟ་བུ། ཁང་ཁྱིམ་མེས་འཚིག་པ་ལྟ་བུ། རྒྱུ་ནོར་དང་བྲལ་བ་སོགས་ཀྱིས་སེམས་ལ་མྱ་ངན་གྱིས་ཤིན་ཏུ་ཉམ་ཐག་པའི་རིགས་དེ་དག་ཐམས་ཅད་ཀྱང་སེམས་ལ་མྱ་ངན་དང་བྲལ་ནས་དགའ་བ་རྒྱ་ཆེན་པོ་ཐོབ་པར་ཤོག་ཅིག །རང་རང་གིས་འདོད་པའི་དོན་ནམ་བྱ་བ་བསྒྲུབས་མ་ནུས་ནས་ཡི་ཆད་དེ་སེམས་ཞུམ་ནས་སྤོབས་པ་ཉམས་པར་གྱུར་པ་དེ་རྣམས་ཐམས་ཅད་ཀྱང་ཡིད་ཡར་སོས་ཤིང་རེ་བའི་དོན་ཀུན་སྒྲུབ་པ་དང་། སེམས་འགྱུར་བ་མེད་པའི་བརྟན་པ་ཕུན་སུམ་ཚོགས་པ་ཡང་ཐོབ་པར་ཤོག་ཅིག །

སེམས་ཅན་ནད་པ་ཇི་སྙེད་པ། །མྱུར་དུ་ནད་ལས་ཐར་གྱུར་ཅིག། །འགྲོ་བའི་ནད་ནི་མ་ལུས་པ། །རྟག་ཏུ་འབྱུང་བ་མེད་པར་ཤོག །ཅེས་པ་ནི། བདག་གིས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་འཆད་ཉན་བསམ་པ་དང་སྒོམ་པ་སོགས་ཀྱི་དགེ་བའི་རྩ་བའི་མཐུ་ལ་བརྟེན་ནས་འཇིག་རྟེན་གྱི་ཁམས་ན་སེམས་ཅན་རླུང་མཁྲིས་བད་ཀན་སོགས་ཀྱི་ནད་ཀྱིས་མནར་བའི་ནད་པ་ཇི་སྙེད་ཅིག་ཡོད་པ་དེ་རྣམས་དུས་མྱུར་བ་ཉིད་དུ་ནད་ལས་ཐར་བར་གྱུར་ཅིག །འགྲོ་བ་སེམས་ཅན་རྣམས་ཀྱི་ལུས་ཀྱི་ནད་ནི་མ་ལུས་པ་དུས་རྟག་ཏུ་ཡང་ད་ཕན་ཆད་ལུས་ལ་འབྱུང་བ་ཡང་མེད་པར་ཤོག་ཅིག །

སྐྲག་པ་རྣམས་ནི་འཇིགས་མེད་ཤོག། །བཅིངས་པ་རྣམས་ནི་གྲོལ་བར་འགྱུར། །མཐུ་མེད་རྣམས་ནི་མཐུ་ལྡན་ཞིང་། །སེམས་ནི་ཕན་ཚུན་མཉེན་གྱུར་ཅིག །ཅེས་པ་ནི། བདག་གི་དགེ་བའི་རྩ་བའི་མཐུ་ལ་བརྟེན་ནས་སེམས་ཅན་ནད་གདོན་དང་སྡིག་པ། གཅན་གཟན་དང་མེ་ཆུ་ལ་སོགས་པའི་སྐྲག་པའམ་འཇིགས་པར་གྱུར་པ་དེ་རྣམས་ནི་འཇིགས་པའམ་སྐྲག་པ་མེད་པ་ཉིད་དུ་ཤོག་ཅིག །དེ་བཞིན་དུ་རྒྱལ་པོའི་ལྕགས་སྒྲོག་ཐག་སྒྲོག་ལ་སོགས་པས་ཆད་པ་བཅད་དེ་བཅིངས་པར་གྱུར་པ་དེ་རྣམས་དང་ཡང་གྲོལ་བར་གྱུར་ཅིག །སེམས་ཅན་བྱ་བ་གང་ཡང་སྒྲུབ་པའི་མཐུ་མེད་པའམ་དམ་པའི་ཆོས་སྒྲུབ་པར་བྱེད་པའི་མཐུ་དང་ནུས་པ་མེད་པ་དེ་རྣམས་ཐམས་ཅད་ཀྱང་ལས་དང་བྱ་བ་སྒྲུབ་པའམ་དམ་པའི་ཆོས་སྒྲུབ་པའི་མཐུ་དང་ཡང་ལྡན་ཞིང་། སེམས་ནི་ཡང་ཕན་ཚུན་གཅིག་གིས་གཅིག་ལ་གཉེན་བཤེས་ཀྱི་སེམས་ལྟ་བུ་དང་ལྡན་པའམ་བྱམས་པའི་སེམས་དང་ལྡན་པར་གྱུར་ཅིག་ཅེས་སྨོན། 

མགྲོན་པོ་དག་ནི་ཐམས་ཅད་ལ། །ཕྱོགས་རྣམས་ཐམས་ཅད་བདེ་བར་ཤོག །གང་གི་དོན་དུ་འགྲོ་བྱེད་པ། །དེ་འབད་མི་དགོས་འགྲུབ་གྱུར་ཅིག །ཅེས་པ་ནི། རྒྱུ་ནོར་ལོངས་སྤྱོད་དང་། གཞན་གྱི་ལས་བྱ་བ་དག་གི་ཆེད་དུ་ཕན་ཚུན་ས་ཕྱོགས་ཡུལ་ཕྱོགས་གཞན་དང་གཞན་དུ་བགྲོད་པར་བྱེད་པའི་འགྲུལ་པའམ་མགྲོན་པོ་དག་ནི་ཐམས་ཅད་ལ་ཕྱོགས་གང་དང་གང་དུ་ཕྱིན་ནའང་དེ་དང་དེའི་གནས་སྐབས་ཐམས་ཅད་དུ་ལུས་དང་སེམས་ལ་བདེ་བ་ཐོབ་པར་ཤོག་ཅིག །ལས་དོན་གང་གི་དོན་དུ་འགྲོ་བར་བྱེད་པའི་ལས་སམ་བྱ་བའི་དོན་དེ་དག་ཐམས་ཅད་འབད་པ་དང་རྩོལ་བ་དེ་ཙམ་མི་དགོས་པར་དུས་མྱུར་བ་ཉིད་དུ་ལྷུན་གྱིས་འགྲུབ་པར་གྱུར་ཅིག་ཅེས་སྨོན། 

གྲུ་དང་གྲུ་ཆེན་ཞུགས་པ་རྣམས། །ཡིད་ལ་བསམས་པ་འགྲུབ་གྱུར་ཏེ། །ཆུ་ཡི་ངོགས་སུ་བདེར་ཕྱིན་ནས། །གཉེན་དང་ལྷན་ཅིག་དགའ་བར་ཤོག །ཅེས་པ་ནི། བདག་གིས་བྱང་ཆུབ་སེམས་དཔའི་གཞུང་ཉན་པ་དང་བསམ་པ་དང་འཆད་པ་སོགས་ཀྱི་བསོད་ནམས་དགེ་བ་ལ་བརྟེན་ནས་ཆུ་དང་རྒྱ་མཚོ་ཆེན་པོ་སོགས་ལས་གྲུ་དང་གྲུ་བོ་ཆེའི་ནང་དུ་ཞུགས་པར་གྱུར་པ་དེ་རྣམས་ཀྱང་ཡིད་ལ་གང་དང་གང་བསམ་པའམ་དོན་གང་ཡོད་པའི་བྱ་བ་བསམ་དོན་དེ་དག་ཐམས་ཅད་འགྲུབ་པར་གྱུར་ཏེ། ཆུ་ཡི་ངོགས་སུ་སྟེ་ཆུ་ཡི་འགྲམ་དུ་ཉམ་ང་བ་དང་འཇིགས་པ་དང་སྡུག་བསྔལ་བ་མེད་པའི་སྒོ་ནས་བདེ་བར་ཕྱིན་ནས་རང་རང་སོ་སོའི་གཉེན་ཉེ་བཟའ་ཟླ་བུ་ཕྲུག་སོགས་དེ་རྣམས་དང་ལྷན་ཅིག་དགའ་ཞིང་སྤྲོ་བས་མཉམ་དུ་འཛོམས་པའམ་སྤྱོད་པར་ཤོག་ཅིག་ཅེས་སྨོན། 

མྱ་ངམ་ལམ་གོལ་འཁྱམས་པ་རྣམས། །མགྲོན་པོ་དག་དང་ཕྲད་གྱུར་ནས། །ཆོམ་རྐུན་སྟག་སོགས་འཇིགས་མེད་པར། །མི་ངལ་བདེ་བླག་འདོང་བར་ཤོག །ཅེས་པ་ནི། བདག་གི་དགེ་བའི་རྩ་བའི་མཐུ་ལ་བརྟེན་ནས་མྱ་ངམ་གྱི་ལམ་གོལ་བར་འཁྱམས་པ་ཞེས་ཤིན་ཏུ་མགྲོན་པོ་ས་ཐག་རིང་པོར་བགྲོད་པར་བྱེད་པ་འགའ་རེ་ལུང་པ་སྟོང་པའམ་གྲོང་ཁྱེར་དང་མི་སོགས་ཕལ་ཆེར་མེད་སའི་ས་སྟོང་ལུང་སྟོང་དེ་འདྲ་ལ་ལམ་གོལ་ཞིང་ཡ་ང་ནས་ནོར་ཏེ་ལམ་མ་རྙེད་པར་འཁྱམས་པ་དེ་རྣམས་ཀྱང་ལམ་སྟོན་པར་བྱེད་པའི་མགྲོན་པོ་དག་དང་ཕྲད་པར་གྱུར་ནས། བར་དུ་ཆོས་རྐུན་དང༌ སྟག་དང་སེང་གེ་ལ་སོགས་པའི་གཅན་གཟན་སོགས་ཀྱི་འཇིགས་པའམ་སྐྲག་པ་མེད་པར་མི་ངལ་བ་སྟེ་དཀའ་ངལ་མེད་པའི་སྒོ་ནས་བདེ་བླག་ཉིད་དུ་རང་གང་དུ་འགྲོ་བར་འདོད་པའི་ས་ཆ་ཡུལ་ཕྱོགས་དེ་ཉིད་དུ་འདོང་བའམ་སླེབས་ནུས་པརཤོག་ཅིག །

དགོན་སོགས་ལམ་མེད་ཉམ་ང་བར། །བྱིས་པ་རྒན་པོ་མགོན་མེད་པ། །གཉིད་ལོག་མྱོས་ཤིང་རབ་མྱོས་རྣམས། །ལྷ་དག་སྲུང་བ་བྱེད་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་དགོན་པ་སྟེ་ས་སྟོང་པ་སོགས་ཀྱི་མྱ་ངམ་གྱི་ཐང་ལ་སོགས་པ་དེ་འདྲའི་ལམ་མེད་པ་ལ་ཞུགས་པ་ཉམ་ང་བ་ཡི་ཆད་པ་དེ་འདྲའི་རིགས་དང་། དེ་བཞིན་དུ་བྱིས་པ་ཆུང་ངུ་ལོ་ནར་མ་སོན་པ་ལྟ་བུ། རྒན་པོ་ལུས་རྒས་ཤིང་འཁོགས་པའི་སྒོ་ནས་འགྲོ་སྡོད་བྱེད་མ་ནུས་པ་ལྟ་བུའི་མགོན་མེད་པའི་རིགས་དང༌། དེ་བཞིན་དུ་ས་སྟོང་ལུང་སྟོང་ལ་འཁྱམས་ནས་གཉིད་ལོག་ཅིང་ཆང་སོགས་ཀྱིས་ར་རོ་ནས་རབ་ཏུ་མྱོས་པར་གྱུར་པ་དེ་རྣམས་ཀྱང་གཞན་འདྲེ་དང་གདོན་དང་མི་མ་ཡིན་ལ་སོགས་པའི་གནོད་པ་ལས་དཀར་ཕྱོགས་སྐྱོང་བའི་ལྷ་དང་སྲུང་མ་དེ་དག་ཐམས་ཅད་ཀྱིས་གྲོགས་བྱེད་དེ་སྲུང་བ་བྱེད་པར་ཤོག་ཅིག་ཅེས་སྨོན། 

མི་དལ་ཀུན་ལས་ཐར་བ་དང༌། །དད་དང་ཤེས་རབ་བརྩེར་ལྡན་ཞིང་། །ཟས་དང་སྤྱོད་པ་ཕུན་ཚོགས་ནས། །རྟག་ཏུ་ཚེ་རབས་དྲན་གྱུར་ཅིག །ཅེས་པ་ནི། བདག་གིས་སྤྱོད་འཇུག་གི་གཞུང་ལ་འཆད་ཉན་བསམ་པ་དང་སྒོམ་པའི་དགེ་བའི་རྩ་བའི་མཐུ་དང་ནུས་པ་ལ་བརྟེན་ནས་སེམས་ཅན་གང་དག་དམ་པའི་ཆོས་སྒྲུབ་པ་ལ་མི་དལ་བའི་གནས་དམྱལ་བ་ཡི་དྭགས་དུད་འགྲོ་དང༌། ཀླ་ཀློ་ཚེ་རིང་ལྷ་དང་ལོག་ལྟ་ཅན་ལ་སོགས་པའི་གནས་ཀུན་ལས་ཐར་ཏེ་དལ་བརྒྱད་འབྱོར་བཅུ་ཚང་བའི་ལུས་རྟེན་ཁྱད་པར་ཅན་རྙེད་པ་དང་། དེ་བཞིན་དུ་སངས་རྒྱས་ཀྱི་བསྟན་པ་ལ་དད་པ་དང་། བླང་དོར་འབྱེད་པའི་ཤེས་རབ་བམ་ཆོས་རབ་ཏུ་རྣམ་པར་འབྱེད་པའི་ཤེས་རབ། སྡུག་བསྔལ་བ་ཅན་གྱི་སེམས་ཅན་ལ་སྙིང་བརྩེ་བ་དང་ལྡན་པ་དེ་ལྟ་བུའི་ཕུན་སུམ་ཚོགས་པའི་ཡོན་ཏན་དེ་དག་དང་ལྡན་ཞིང་། འཚོ་བ་སྤྱད་པའི་ཁ་ཟས་དང་།དེ་བཞིན་ལུས་ཀྱི་འགྲོ་འཆག་ཉལ་འདུག་སོགས་ཀྱི་སྤྱོད་པ་ཐམས་ཅད་ཀྱང་ཕུན་སུམ་ཚོགས་པར་གྱུར་ནས། དུས་རྟག་ཏུ་ཡང་རང་གི་སྐྱེ་བ་ཚེ་རབས་སྔོན་མ་རྣམས་ཀྱི་གོང་དུ་སྐྱེས་པ།གང་ལ་སྐྱེས་པ། ཇི་ལྟར་གྱུར་པའི་ཚུལ་དེ་རྣམས་ཀྱང་ཆགས་ཐོགས་མེད་པར་དྲན་ནུས་པར་གྱུར་ཅིག་ཅེས་སྨོན། 

ཐམས་ཅད་ནམ་མཁའ་མཛོད་བཞིན་དུ། །ལོངས་སྤྱོད་ཆད་པ་མེད་པར་ཤོག །རྩོད་པ་མེད་ཅིང་འཚེ་མེད་པར། །རང་དབང་དུ་ནི་སྤྱོད་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་སེམས་ཅན་ཐམས་ཅད་ནམ་མཁའ་མཛོད་ཀྱི་ཏིང་ངེ་འཛིན་ལ་དབང་སྒྱུར་བ་ཇི་ལྟ་བ་བཞིན་དུ། ལོངས་སྤྱོད་ཟས་ནོར་གོས་དང་གནས་སོགས་ཐམས་ཅད་རྒྱུན་ཆད་པ་མེད་པ་འབྱུང་བར་ཤོག་ཅིག །ལོངས་སྤྱོད་ཀྱི་དོན་ལ་ཕན་ཚུན་རྩོད་པ་དང་འཐབ་པ་མེད་ཅིང་གཞན་གྱིས་བརྐུ་བ་དང་འཕྲོགས་པ་ལ་སོགས་པའི་འཚེ་བ་མེད་པར་རང་ལ་ཟས་གོས་གནས་མལ་ཡོ་བྱད་ཀྱི་ལོངས་སྤྱོད་གང་དང་གང་ཡོད་པར་གྱུར་པ་དེ་ལ་བག་ཕེབས་ཤིང་བློ་བདེ་བའི་སྒོ་ནས་རང་དབང་དུ་ནི་ལོངས་སྤྱོད་པར་ནུས་པར་ཤོག་ཅིག་ཅེས་སྨོན། 

སེམས་ཅན་གཟི་བརྗིད་ཆུང་ངུ་གང་། །དེ་དག་གཟི་བརྗིད་ཆེན་པོར་ཤོག །དཀའ་ཐུབ་ཅན་གང་གཟུགས་ངན་པ། །གཟུགས་བཟང་ཕུན་སུམ་ཚོགས་གྱུར་ཅིག །ཅེས་པ་ནི། སེམས་ཅན་སྟོབས་དང་གཟི་བརྗིད་ཤིན་ཏུ་ཆུང་ངུ་ཉམ་དམའ་བ་གང་ཡིན་པ་དེ་དག་ཐམས་ཅད་ཀྱང་གཟི་བརྗིད་དང་སྟོབས་དང་རྩལ་དང་མཐུ་དང་ནུས་པ་ཆེན་པོ་ཐོབ་པར་ཤོག་ཅིག །དམ་པའི་ཆོས་ཀྱི་སྟེང་དུ་དཀའ་བ་སྤྱད་པའི་དཀའ་ཐུབ་ཅན་གྱི་གང་ཟག་གང་དག་ལུས་གནས་སྐབས་ཤ་རིད་ཅིང་སྐམ་སྟེ་གཟུགས་ངན་པར་གྱུར་པ་དེ་རྣམས་ཀྱང་ལུས་ཀྱི་གཟི་མདངས་དང་། ཉམས་དང་གཟུགས་ཤིན་ཏུ་བཟང་ཞིང་ཕུན་སུམ་ཚོགས་པ་ཐོབ་པར་གྱུར་ཅིག །

འཇིག་རྟེན་བུད་མེད་ཇི་སྙེད་པ། །དེ་དག་སྐྱེས་པ་ཉིད་གྱུར་ཅིག །མ་རབས་རྣམས་ནི་མཐོ་ཐོབ་ཅིང་། །ང་རྒྱལ་དག་ཀྱང་བཅོམ་པར་ཤོག །ཅེས་པ་ནི། བདག་གི་དགེ་བའི་རྩ་བའི་མཐུ་དང་ནུས་པ་ལ་བརྟེན་ནས་འཇིག་རྟེན་ཁམས་ན་རྟེན་དམན་པ་བུད་མེད་ཀྱི་རིགས་སུ་གྱུར་པ་གང་ཇི་སྙེད་ཅིག་ཡོད་པ་དེ་དག་ཀུན་ཀྱང་སྐྱེ་བ་ནས་ཚེ་རབས་གཞན་ཐམས་ཅད་དུ་ཡང་སྐྱེས་པའི་དབང་པོ་དང་ལྡན་པར་གྱུར་ཅིག །སེམས་ཅན་སྤྱོད་པ་ངན་ལ་མ་རབས་ཀྱི་རིགས་སུ་གྱུར་པ་དེ་རྣམས་ཀྱང་སྤྱོད་པ་རྣམ་པར་དག་ཅིང་དབང་དང་གཟི་བརྗིད། མཐུ་དང་གོ་གནས་མཐོ་བའི་རང་བཞིན་ཐོབ་ཅིང་། དེའི་གནས་སྐབས་ན་སེམས་ལ་ང་རྒྱལ་དག་ཀྱང་བཅོམ་སྟེ་སྤོང་བར་ནུས་པར་ཤོག་ཅིག །

བདག་གི་བསོད་ནམས་འདི་ཡིས་ནི། །སེམས་ཅན་ཐམས་ཅད་མ་ལུས་པ། །སྡིག་པ་ཐམས་ཅད་སྤངས་ནས་ནི། །རྟག་ཏུ་དགེ་བ་བྱེད་པར་ཤོག །ཅེས་པ་ནི། བདག་གི་དགེ་བའི་དངོས་པོ་གང་ཐོབ་པ་འདི་ཡིས་ནི་མཁའ་ཁྱབ་ཀྱི་སེམས་ཅན་ཐམས་ཅད་མ་ལུས་པ་སྲོག་གཅོད་སོགས་ཀྱི་སྡིག་པ་མི་དགེ་བའི་ལས་ལམ་ཐམས་ཅད་སྤངས་ནས་ནི། དུས་རྟག་ཏུ་སྲོག་གཅོད་སྤོང་བ་དང༌། མ་བྱིན་ལེན་སྤོང་བ་དང་། འདོད་པས་ལོག་པར་གཡེམ་པ་སྤོང་བ་སོགས་དགེ་བ་བཅུའི་ལས་ཀྱི་ལམ་ཉམས་སུ་ལེན་པར་བྱེད་ནུས་པར་ཤོག་ཅིག །

བྱང་ཆུབ་སེམས་དང་མི་འབྲལ་ཞིང་། །བྱང་ཆུབ་སྤྱོད་ལ་གཞོལ་བ་དང་། །སངས་རྒྱས་རྣམས་ཀྱིས་ཡོངས་བཟུང་ཞིག །བདུད་ཀྱི་ལས་རྣམས་སྤང་བར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་སེམས་ཅན་ཐམས་ཅད་བླ་ན་མེད་པ་རྫོགས་པའི་བྱང་ཆུབ་ཀྱི་གོ་འཕང་ཐོབ་པར་འདོད་པ་དང༌། དེའི་དོན་ལ་བརྩོན་པར་འདོད་པའི་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས་བསྐྱེད་པ་དང་རྣམ་པ་ཀུན་ཏུ་མི་འབྲལ་ཞིང་། བྱང་ཆུབ་ཀྱི་སྤྱོད་པ་ཕར་ཕྱིན་དྲུག་དང་། བསྡུ་བའི་དངོས་པོ་བཞིའི་སྤྱོད་པ་རྒྱ་མཚོ་ལྟ་བུ་ལ་སེམས་གཞོལ་བ་དང༌། དེའི་སྐབས་དང་སྐབས་རྣམས་སུ་ཡང་རྫོགས་པའི་སངས་རྒྱས་བཅོམ་ལྡན་འདས་རྣམས་ཀྱི་ཐུགས་ཀྱིས་ཡོངས་སུ་བཟུང་ཞིང་། ཆོས་བསྟན་པ་ཐོས་པ་དང༌། ཐབས་དང་སྐྱབས་དང་དག་པ་སོགས་ལས་བསླུ་བའི་ལྷའི་བུའི་བདུད་ལ་སོགས་པ་བདུད་ཀྱི་ལས་དེ་རྣམས་ཀྱང་སྤང་བར་ཤོག་ཅིག་ཅེས་སྨོན། 

སེམས་ཅན་དེ་དག་ཐམས་ཅད་ནི། །ཚེ་ཡང་དཔག་མེད་རིང་བར་ཤོག །རྟག་ཏུ་བདེ་བར་འཚོ་འགྱུར་ཞིང་། །འཆི་བའི་སྒྲ་ཡང་གྲགས་མ་གྱུར། །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་སེམས་ཅན་དེ་དག་ཐམས་ཅད་ནི་ཚེ་ཡང་བསྐལ་པ་རྫོགས་ལྡན་གྱི་དུས་ལྟར་དཔག་ཏུ་མེད་པ་རིང་བར་གནས་པར་ཤོག་ཅིག །ཚེ་རིང་བ་ཇི་ཙམ་གནས་པར་གྱུར་པ་དེའི་རིང་ལ་དུས་རྟག་ཏུ་ལུས་སེམས་ཐམས་ཅད་བདེ་བར་འཚོ་ཞིང་འཆི་བ་ཞེས་པའི་སྒྲ་ཙམ་ཡང་རྣ་བའི་ལམ་དུ་གྲགས་པར་མ་གྱུར་ཅིག །

དཔག་བསམ་ཤིང་གི་སྐྱེད་མོས་ཚལ། །སངས་རྒྱས་དང་ནི་སངས་རྒྱས་སྲས། །ཆོས་སྙན་སྒྲོགས་པས་གང་བ་ཡིས། །ཕྱོགས་རྣམས་ཐམས་ཅད་གང་བར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་དཔག་བསམ་གྱི་ཤིང་གི་སྐྱེད་མོས་ཚལ་དང༌། དེ་བཞིན་དུ་ནགས་ཚལ་ལྗོན་ཤིང་ཡིད་དུ་འོང་བ་དེ་དག་རྣམས་ཀྱི་ཡལ་ག་དང་ལོ་མ་མེ་ཏོག་ལ་སོགས་པའི་གསེབ་ནས་སངས་རྒྱས་དང་ནི་སངས་རྒྱས་ཀྱི་སྲས་བྱང་ཆུབ་སེམས་དཔའ་དེ་དག་རྣམས་ཀྱིས་དམ་པའི་ཆོས་སྙན་པ་སྒྲོགས་པའི་སྒོ་ནས་ཕྱོགས་རྣམས་ཀུན་ཏུ་གང་བ་སྟེ་ཤར་ལ་སོགས་པའི་ཕྱོགས་ཐམས་ཅད་དེ་ལྟ་བུའི་ཚུལ་གྱིས་གང་བར་ཤོག།

ཐམས་ཅད་དུ་ཡང་ས་གཞི་དག །གསེག་མ་ལ་སོགས་མེད་པ་དང་། །ལག་མཐིལ་ལྟར་མཉམ་བཻཌཱུརྱའི། །རང་བཞིན་འཇམ་པོར་གནས་གྱུར་ཅིག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་དུས་དང་གནས་སྐབས་ཐམས་ཅད་དུ་ཡུལ་ཕྱོགས་དང་ས་ཕྱོགས་དེ་རྣམས་ཀྱི་ས་གཞི་དག་གསེག་མ་སྟེ་རྡོ་ཆག་གྲུམ་དང་ལ་སོགས་པ་སྟེ་ཚེར་མ་དང་ཤིང་འབུར་ལ་སོགས་པ་རྩུབ་པའི་རེག་བྱ་ཅན་གྱི་དངོས་པོ་དེ་དག་གཏན་ནས་མེད་པ་དང༌། སྐྱེས་བུ་དར་མའི་ལག་མཐིལ་ལྟར་དུ་ཤིན་ཏུ་འཇམ་པོར་མཐོ་དམན་མེད་པའི་སྒོ་ནས་མཉམ་ལ། རྒྱུ་བཻཌཱུརྱའི་རང་བཞིན་ཅན། རེག་བྱ་འཇམ་པོའི་བདག་ཉིད་དུ་གནས་པར་གྱུར་ཅིག 

འཁོར་གྱི་དཀྱིལ་འཁོར་ཡོད་དགུར་ཡང་། །བྱང་ཆུབ་སེམས་དཔའ་མང་པོ་དག །རང་གི་ལེགས་པས་ས་སྟེང་དག །བརྒྱན་པར་མཛད་པས་བཞུགས་གྱུར་ཅིག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་སེམས་ཅན་དེ་རྣམས་གང་དང་གང་དུ་གནས་པར་གྱུར་པའི་ས་ཕྱོགས་དང་ཡུལ་ཕྱོགས་ཀྱི་འཁོར་གྱི་དཀྱིལ་འཁོར་ཏེ་ཉེ་འཁོར་དུ། ཡོད་རྒུར་ཏེ་གང་དང་གང་ཡིན་པ་དེ་དག་རྣམས་སུ་ཡང་། ས་བཅུ་ལ་གནས་པའི་བྱང་ཆུབ་སེམས་དཔའ་མང་པོ་དག་རང་རང་གི་སྐུ་གསུང་ཐུགས་ཀྱི་ལེགས་པའི་ཡོན་ཏན་དེ་དག་གིས་སའི་སྟེང་དུ་དེ་དག་ཐམས་ཅད་བརྒྱན་པར་མཛད་ནས་སེམས་ཅན་རྣམས་ལ་ཕན་པ་དང་བདེ་བར་འགྱུར་བའི་དམ་པའི་ཆོས་བསྟན་པར་མཛད་པས་བཞུགས་པར་གྱུར་ཅིག་ཅེས་སྨོན། 

ལུས་ཅན་ཀུན་གྱིས་བྱ་དང་ནི། །ཤིང་དང་འོད་ཟེར་ཐམས་ཅད་དང་། །ནམ་མཁའ་ལས་ཀྱང་ཆོས་ཀྱི་སྒྲ། །རྒྱུན་མི་ཆད་པར་ཐོས་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་ལུས་ཅན་ཏེ་སེམས་ཅན་ཀུན་གྱིས་མཁའ་ལ་ཕུར་བའི་བྱ་དང་བྱིའུ་རྣམས་ཀྱིས་ཀྱང་དམ་པའི་ཆོས་བསྟན་པའི་སྒྲ་འབྱིན་པ་དང་ནི། ཤིན་ལྗོན་ཤིང་ཡལ་ག་ལོ་མ་མེ་ཏོག་འབྲས་བུ་ལ་སོགས་པས་བརྒྱན་པ་དེ་དག་རྣམས་དང་། དེ་བཞིན་དུ་ཉི་མ་ལ་སོགས་པའི་འོད་ཟེར་དེ་དག་ཐམས་ཅད་དང༌། ནམ་མཁའ་བར་སྣང་སྟོང་པ་ལས་ཀྱང་དམ་པའི་ཆོས་སྟོན་པར་བྱེད་པའི་སྒྲ་དེ་རྒྱུན་མི་ཆད་པར་སེམས་ཅན་ཀུན་གྱི་རྣ་བའི་ལམ་དུ་ཐོས་པར་ཤོག་ཅིག །

དེ་དག་རྟག་ཏུ་སངས་རྒྱས་དང༌། །སངས་རྒྱས་སྲས་དང་ཕྲད་རྒྱུད་ཅིག །མཆོད་པའི་སྤྲིན་ནི་མཐའ་ཡས་པས། །འགྲོ་བའི་བླ་མ་མཆོད་པར་ཤོག །ཅེས་པ་ནི། སེམས་ཅན་དེ་དག་ཀུན་དུས་རྟག་ཏུ་རྫོགས་པའི་སངས་རྒྱས་བཅོམ་ལྡན་འདས་དང༌། སངས་རྒྱས་ཀྱི་སྲས་བྱང་ཆུབ་སེམས་དཔའ་དེ་རྣམས་དང་ཕྲད་པ་དང་ཞལ་མཇལ་བ་ཡང་གྱུར་ཅིག །དེ་དང་དེའི་སྐབས་རྣམས་སུ་མཆོད་པའི་རྣམ་གྲངས་མེ་ཏོག་དང་སྤོས་མར་མེ་དྲི་ཆབ་ཞལ་ཟས་དང་སིལ་སྙན་སོགས་ཀྱི་མཆོད་པའི་སྤྲིན་ནི་མཐའ་ཡས་པས་འགྲོ་བའི་བླ་མ་རྫོགས་པའི་སངས་རྒྱས་བཅོམ་ལྡན་འདས་དང་དེའི་ཐུགས་སྲས་བྱང་ཆུབ་སེམས་དཔའ་རྣམས་ལ་ཐུགས་མཉེས་པའི་མཆོད་པ་ཡང་འབུལ་ནུས་པར་ཤོག་ཅིག །

ལྷ་ཡང་དུས་སུ་ཆར་འབེབས་ཤིང་། །ལོ་ཏོག་ཕུན་སུམ་ཚོགས་པར་ཤོག །རྒྱལ་པོ་ཆོས་བཞིན་བྱེད་གྱུར་ཅིག །འཇིག་རྟེན་དག་ཀྱང་དར་བར་ཤོག །ཅེས་པ་ནི། འཇིག་རྟེན་གྱི་ཁམས་ཐམས་ཅད་དུ་དཀར་ཕྱོགས་ཀྱི་ལྷ་དང་ཀླུ་དེ་དག་རྣམས་ཀྱིས་ཀྱང་དགའ་ཞིང་མགུ་བའི་སྒོ་ནས་དུས་དང་དུས་སུ་ཆར་འབེབས་ཤིང་། ས་གཞི་འབྲུ་རིགས་ལོ་ཏོག་རྩི་ཤིང་ནགས་ཚལ་ལ་སོགས་པ་དེ་དག་ཐམས་ཅད་ཕུན་སུམ་ཚོགས་པ་བསྐྱེད་ནུས་པའམ་འབྲས་བུ་འབྱིན་ནུས་པར་ཤོག་ཅིག །ཡུལ་གང་དང་གང་གི་རྒྱལ་པོ་དེ་རྣམས་ཐམས་ཅད་ཀྱིས་ཀྱང་རྒྱལ་པོའི་རྒྱལ་སྲིད་དེ་ཆོས་དགེ་བར་གྱུར་པའི་ལས་ཀྱི་ལམ་གྱི་སྒོ་ནས་འཚོ་སྟེ་རྒྱལ་སྲིད་ཆོས་བཞིན་དུ་སྐྱོང་བར་བྱེད་པར་གྱུར་ཅིག །འཇིག་རྟེན་འབངས་མི་སེར་དེ་དག་ཐམས་ཅད་ཀྱང་ལོ་ལེགས་པ་དང་ཕྱུགས་འཕེལ་བ་དང་། ལས་དོན་གང་ཅི་འཐད་ནས་ཀྱང་དར་ཞིང་རྒྱས་ལ་བསྐལ་པ་རྫོགས་ལྡན་གྱི་དུས་ལྟར་དུ་དར་བར་ཤོག་ཅིག།

སྨན་རྣམས་མཐུ་དང་ལྡན་པ་དང༌། །གསང་སྔགས་བཟླས་བརྗོད་གྲུབ་པར་ཤོག །མཁའ་འགྲོ་སྲིན་པོ་ལ་སོགས་པ། །སྙིང་རྗེའི་སེམས་དང་ལྡན་གྱུར་ཅིག།ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་ནད་གསོ་བར་བྱེད་པའི་སྨན་གྱི་རིགས་རྣམ་པ་སྣ་ཚོགས་པ་དེ་རྣམས་ཀྱང་རླུང་མཁྲིས་བད་ཀན་ལ་སོགས་པའི་ནད་དེ་རྣམས་ཐད་ཀར་སེལ་བར་བྱེད་པའི་མཐུ་དང་ནུས་པ་དང་ལྡན་པ་དང༌། ཡང་ནད་རིམས་གདོན་བགེགས་བྱད་ཁ་སོགས་སེལ་བར་བྱེད་པའི་གསང་སྔགས་ཀྱི་བཟླས་བརྗོད་དེ་རྣམས་ཀྱང་སྔགས་པ་དེ་དག་གིས་ཐོགས་པ་མེད་པར་འགྲུབ་ནུས་པར་ཡང་ཤོག་ཅིག །དེ་བཞིན་དུ་སེམས་ཅན་གཞན་རྣམས་ལ་སྲོག་དང་གཟི་བརྗིད་དང་དབུགས་དང་གདོང་སོགས་ལ་གནོད་པར་བྱེད་པའི་ནམ་མཁའ་ལ་འགྲོ་བའི་སྲིན་པོ་དང་ཡི་དྭགས་དང་ཀླུ་ལ་སོགས་པ་དེ་རྣམས་ཐམས་ཅད་ཀྱང་སྙིང་རྗེའི་སེམས་རྣམ་པར་དག་པ་དང་ལྡན་ནས་སེམས་ཅན་གཞན་དེ་དག་ཐམས་ཅད་ལ་གནོད་པ་ཡང་རྣམ་པ་ཀུན་ཏུ་བྱེད་པར་མ་གྱུར་ཅིག །

སེམས་ཅན་འགའ་ཡང་སྡུག་མ་གྱུར། །སྡིག་པར་མ་གྱུར་ན་མ་གྱུར། །འཇིགས་དང་བརྙས་པར་མི་འགྱུར་ཞིང་། །འགའ་ཡང་ཡིད་མི་བདེ་མ་གྱུར། །ཞེས་པ་ནི། བདག་གི་དགེ་བའི་མཐུ་ལ་བརྟེན་ནས་མཁའ་ཁྱབ་ཀྱི་སེམས་ཅན་གང་སུ་དག་འགའ་ཡང་ལུས་དང་སེམས་ལ་སྡུག་བསྔལ་བ་ཡང་མ་གྱུར་ཅིག །དེ་བཞིན་དུ་སེམས་ཅན་གང་དང་གང་ཞིག་ཀྱང་དགྲ་རྐུན་མེ་ཆུ་གཅན་གཟན་དང་ནད་གདོན་ལ་སོགས་པའི་འཇིགས་ཤིང་སྐྲག་པ་ཡང་མི་འགྱུར་ཞིང༌། གཞན་གྱིས་བརྙས་བཅོས་དང་ཁྱད་གསོད་ལ་སོགས་པ་ཡང་བྱེད་པར་མི་འགྱུར་ཞིང་། མདོར་ན་སེམས་ཅན་འགའ་ལ་ཡང་ཡིད་མི་བདེ་བའམ་སེམས་ལ་མི་བདེ་བའི་རྣམ་པ་འབྱུང་བར་མ་གྱུར་ཅིག་ཅེས་སྨོན། 

གཙུག་ལག་ཁང་རྣམས་ཀློག་པ་དང་། །ཁ་ཏོན་གྱིས་རྒྱས་ལེགས་གནས་ཤོག །རྟག་ཏུ་དགེ་འདུན་མཐུན་པ་དང་། །དགེ་འདུན་དོན་ཡང་འགྲུབ་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས། གཙུག་ལག་སྟེ་སྐྱེ་བོས་གཙུག་ཏུ་ལག་པས་ཐལ་མོ་སྦྱར་ཏེ་མཆོད་པའི་གནས་ནི་གསུང་རབ་ཡིན་པ་ལ། དེ་བཞུགས་པའི་ཁང་པ་སྟེ་ལྷ་ཁང་དེ་རྣམས་དཔེ་མཛོད་ཡིན་པས་དེ་རྣམས་ཀྱང་གསུང་རབ་ཀློག་པ་དང་། ལུང་སོགས་ཁ་བཏོན་གྱིས་ཤིན་ཏུ་རྒྱས་ཤིང་ལེགས་པའི་སྒོ་ནས་གནས་པར་ཤོག་ཅིག །དུས་རྟག་ཏུ་ཕྱོགས་བཞི་ནས་འདུས་པའི་དགེ་འདུན་པ་དེ་རྣམས་ཐུགས་གཅིག་འདྲེས་ཀྱི་སྒོ་ནས་ཐུགས་མཐུན་པ་དང་། དགེ་འདུན་གྱི་དོན་ཀློག་པ་ཐོས་བསམ་དང་། སྤོང་བ་བསམ་གཏན། བྱ་བ་ལས་ཀྱི་འཁོར་ལོ་སྟེ་དེ་ལྟར་འཁོར་ལོ་གསུམ་གྱི་དོན་ཡང་འགྲུབ་པར་ཤོག་ཅིག་ཅེས་སྨོན། 

བསླབ་པ་འདོད་པའི་དགེ་སློང་དག །དབེན་པ་དག་ཀྱང་ཐོབ་པར་ཤོག །གཡེང་བ་ཐམས་ཅད་སྤངས་ན་ནི། །སེམས་ནི་ལས་རུང་སྒོམ་གྱུར་ཅིག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་བསླབ་པ་གསུམ་ལ་ཚུལ་བཞིན་དུ་རྣམ་པར་དག་པ་བསླབ་པར་འདོད་པའི་དགེ་སློང་དག་ལུས་འདུ་འཛི་ལས་དབེན་པ་དང་། སེམས་རྣམ་པར་དེར་ཕྱི་ནང་གི་བློ་རྣམ་པར་གཡེང་བའི་རྒྱུ་རྙེད་བཀུར་ལ་སོགས་པ་དང་། འཇིག་རྟེན་གྱི་བྱ་བ་དེ་དག་ཐམས་ཅད་སྤངས་ནས་ནི། སེམས་ནི་དགེ་བའི་ལས་ཏེ་མདོར་ན་གང་དང་གང་ལ་སེམས་པ་དང་གོམས་པར་བྱས་པ་དེ། དལ་འབྱོར་རྙེད་པར་དཀའ་བ། འཆི་བ་མི་རྟག་པ།ལས་རྒྱུ་འབྲས། འཁོར་བའི་ཉེས་དམིགས། བྱམས་པ་སྒོམ་པ། སྙིང་རྗེ་སྒོམ་པ། བྱང་ཆུབ་ཀྱི་སེམས་སྒོམ་པ། དེ་རྣམས་ཐམས་ཅད་ལ་ལས་སུ་རུང་བར་གྱུར་ནས་ཚུལ་བཞིན་དུ་སྒོམ་པ་དང༌། ཉམས་དང་རྟོགས་པ་ཁྱད་པར་ཅན་འཁྲུངས་པར་ཡང་གྱུར་ཅིག་ཅེས་སྨོན།

དགེ་སློང་མ་རྣམས་རྙེད་ལྡན་ཞིང་། །འཐབ་དང་གནོད་པ་སྤང་བར་ཤོག །དེ་བཞིན་རབ་ཏུ་བྱུང་བ་ཀུན། །ཚུལ་ཁྲིམས་ཉམས་པ་མེད་གྱུར་ཅིག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་རྟེན་བུད་མེད་རབ་ཏུ་བྱུང་བ་དགེ་སློང་མ་དེ་རྣམས་ཀྱང་། ཁྱིམ་པ་ཡོན་གྱི་བདག་པོ་དེ་རྣམས་ལས་རྙེད་པ་ཟས་གོས་གནས་མལ་སོགས་ཆོས་ཀྱི་མཐུན་རྐྱེན་ཐམས་ཅད་ལེགས་པར་རྙེད་པ་དང་ལྡན་ཞིང་། ནང་ཕན་ཚུན་འཐབ་པ་དང་རྩོད་པ་དང་སྐྱེ་བོ་གཞན་གྱི་གནོད་པ་དང་བཅས་པ་དེ་དག་ཀྱང་སྤང་ནུས་པར་ཤོག་ཅིག །དེ་བཞིན་དུ་ཁྱིམ་ནས་ཁྱིམ་མེད་པར་རབ་ཏུ་བྱུང་བའི་དགེ་ཚུལ་ཕ་མ་དང་། དགེ་སློབ་མ་དང་། དགེ་སློང་ཕ་མ་གང་དང་གང་ཡིན་པ་དེ་དག་ཀུན་ཀྱང་སོ་སོའི་བསླབ་པར་བྱ་བའི་ཚུལ་ཁྲིམས་ཀྱི་སྡོམ་པ་བསླབ་པ་དེ་རྣམ་པ་ཀུན་ཏུ་ཉམས་པ་མེད་ཅིང་རྣམ་པར་དག་པར་གྱུར་ཅིག །

ཚུལ་ཁྲིམས་འཆལ་བའི་ཡིད་བྱུང་ནས། །རྟག་ཏུ་སྡིག་པ་ཟད་བྱེད་ཤོག །བདེ་འགྲོ་དག་ཀྱང་ཐོབ་གྱུར་ནས། །དེར་ཡང་བརྟུལ་ཞུགས་མི་ཉམས་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་རབ་ཏུ་བྱུང་བ་འགའ་ཞིག་ལྕི་ཡང་གི་སྒོ་ནས་ཚུལ་ཁྲིམས་ཀྱི་བསླབ་པ་འཆལ་བ་བྱུང་ན། དེ་ཡིད་བྱུང་ནས་མི་དགའ་བ་དང་ཤིན་ཏུ་འགྱོད་པ་དྲག་པོ་བསྐྱེད་པར་བྱས་ནས་གཉེན་པོ་དགེ་བའི་ལས་སྟོབས་ལྡན་རྒྱུད་ལ་ལྡན་པའི་སྒོ་ནས་དུས་རྟག་ཏུ་ཚུལ་ཁྲིམས་འཆལ་བའམ་ཉམས་པའི་སྡིག་པ་དེ་དག་ཟད་པར་བྱེད་ནུས་པར་ཤོག་ཅིག །སྐྱེ་བ་ནས་ཚེ་རབས་གཞན་དུ་དེ་དག་བདེ་འགྲོ་མཐོ་རིས་ལྷ་དང་མིའི་གནས་དག་ཀྱང་ལུས་རྟེན་བཟང་པོ་ཐོབ་པར་གྱུར་ནས། སྐབས་དེ་དང་དེ་ལ་ཡང་དགེ་ཚུལ་སློང་སོགས་རབ་ཏུ་བྱུང་བའི་སྡོམ་པའམ་བརྟུལ་ཞུགས་གང་ཡིན་པ་དེ་བླངས་ཟིན་པའི་རྗེས་སུ་སླར་ཡང་མི་ཉམས་པར་སྔ་མའི་བག་ཆགས་གོམས་པ་ལྟ་བུ་མི་འགྲོ་བར་ཚུལ་བཞིན་དུ་མཐར་ཕྱིན་ཏེ་རྣམ་པར་དག་པ་ཤོག་ཅིག་ཅེས་སྨོན། 

མཁས་པ་རྣམས་ནི་བཀུར་བ་དང༌། །བསོད་སྙོམས་དག་ཀྱང་རྙེད་པར་ཤོག །རྒྱུད་ནི་ཡོངས་སུ་དག་པ་དང༌། །ཕྱོགས་རྣམས་ཀུན་ཏུ་གྲགས་པར་ཤོག །ཅེས་པ་ནི། སྡེ་སྣོད་ཀྱི་དོན་ལའང་ལུང་རིགས་སོགས་རིགས་པའི་གནས་ལ་མཁས་པའི་གང་ཟག་དེ་རྣམས་ནི་འཇིག་རྟེན་པ་ཀུན་གྱིས་གོང་དུ་བཀུར་བ་དང་མཆོད་པ་དང་ཕྱག་བྱ་བ་དང་། དེ་བཞིན་དུ་བསོད་སྙོམས་འབུལ་བ་དག་ཀྱང་རྙེད་པར་ཤོག་ཅིག །རང་གི་སེམས་ཀྱི་ཤེས་རྒྱུད་དེ་ཉིད་ཀྱང་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སྒོམ་པ་དག་གིས་རྣམ་པར་དག་པ་དང་། ཕྱོགས་དང་ཕྱོགས་མཚམས་ཀུན་ཏུ་མཁས་པའི་སྙན་པའི་གྲགས་པ་ཡང་གྲགས་པར་ཤོག་ཅིག །

ངན་སོང་སྡུག་བསྔལ་མི་མྱོང་ཞིང༌། །དཀའ་བ་སྤྱོད་པ་མེད་པར་ཡང༌། །ལྷ་བས་ལྷག་པའི་ལུས་ཀྱིས་ནི། །དེ་དག་སངས་རྒྱས་མྱུར་ཤོག །  ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་སེམས་ཅན་གང་སུ་དག་གིས་ཀྱང་སྡིག་པ་མི་དགེ་བའི་ལས་མི་བྱེད་ཅིང་། དེའི་འབྲས་བུ་ངན་སོང་གི་ཚ་གྲང་བཀྲེས་སྐོམ་ལ་སོགས་པའི་སྡུག་བསྔལ་ཡང་མི་མྱོང་ཞིང་། དཀའ་བ་སྤྱོད་པ་སྟེ་ཧ་ཅང་གི་ལུས་ལ་ཟས་བཅད་དང་། དེ་བཞིན་དུ་གོས་ཧྲུལ་སོགས་དང་། ཕྱག་དང་བསྐོར་བའི་ངལ་དུབ་སོགས་ཀྱིས་དཀའ་བ་སྤྱོད་པ་རྒྱ་ཆེན་པོ་མེད་པར་ཡང༌། སྐྱེ་བ་ནས་ཚེ་རབ་གཞན་དུ་འདོད་གཟུགས་ཀྱི་ལྷ་འཇིག་རྟེན་པ་དེ་དག་རྣམས་ལས་ཀྱང་ལྷག་པའི་དལ་འབྱོར་ཆོས་ལྡན་གྱི་མི་ལུས་གཙང་མ་ཐོབ་ནས་ལུས་དེ་ཉིད་ཀྱིས་ནི་སེམས་ཅན་དེ་དག་སངས་རྒྱས་ཐོབ་པའི་ལམ་དེ་བསྒྲུབས་ནས་མྱུར་དུ་མངོན་པར་རྫོགས་པར་སངས་རྒྱས་འགྲུབ་པར་ཤོག་ཅིག།

སེམས་ཅན་ཀུན་གྱིས་ལན་མང་དུ། །སངས་རྒྱས་ཐམས་ཅད་མཆོད་བྱེད་ཅིང་། །སངས་རྒྱས་བདེ་བ་བསམ་ཡས་ཀྱིས། །རྟག་ཏུ་བདེ་དང་ལྡན་གྱུར་ཅིག །  ཅེས་པ་ནི། སེམས་ཅན་མཆོག་དམན་བར་མ་ཀུན་གྱིས་ལན་གྲངས་མང་དུ་སྟེ་ལན་གྲངས་དུ་མར་དུས་དང་རྣམ་པ་ཀུན་ཏུ་རྫོགས་པའི་སངས་རྒྱས་ཐམས་ཅད་ལ་ཆོས་དང་ཟང་ཟིང་སོགས་ཅི་རིགས་པའི་སྒོ་ནས་མཆོད་པ་འབུལ་བར་བྱེད་ཅིང་། ཡང་དེ་ལྟ་བུའི་མཆོད་པའི་འབྲས་བུ་ལ་སངས་རྒྱས་ཀྱི་སའི་ཟག་པ་མེད་པའི་བདེ་བ་བསམ་ཡས་ཏེ་བསམ་གྱིས་མི་ཁྱབ་པ་དེ་ཉིད་ཀྱིས་དུས་རྟག་ཏུ་ལུས་དང་སེམས་ལ་བདེ་བ་དང་ལྡན་པར་གྱུར་ཅིག་ཅེས་སྨོན་པའོ། །

གཉིས་པ་མཆོག་གི་དགོངས་པ་རྫོགས་པར་བྱ་བའི་ཕྱིར་དུ་སྨོན་པ་ནི། བྱང་ཆུབ་སེམས་དཔའ་རྣམས་ཀྱིས་ནི། །འགྲོ་དོན་ཐུགས་ལ་དགོངས་འགྲུབ་ཤོག །མགོན་པོ་ཡིས་ནི་གང་དགོངས་པ། །སེམས་ཅན་རྣམས་ལའང་དེ་འབྱོར་ཤོག །ཅེས་པ་ནི། ས་བཅུ་ལ་གནས་པའི་བྱང་ཆུབ་སེམས་དཔའ་དེ་དག་རྣམས་ཀྱིས་ནི་འགྲོ་བ་སེམས་ཅན་གྱི་དོན་གནས་སྐབས་དང་མཐར་ཐུག་ཐུགས་ལ་དགོངས་གཞི་ཇི་ལྟར་ཡོད་པ་དེ་རྣམས་འཕྲལ་དང་ཡུན་དུ་ཚུལ་བཞིན་དུ་འགྲུབ་པར་ཤོག་ཅིག །ཡང་མགོན་པོ་རྫོགས་པའི་སངས་རྒྱས་བཅོམ་ལྡན་འདས་རྣམས་དང་། དེའི་ཐུགས་སྲས་བྱང་ཆུབ་སེམས་དཔའ་དང་བཅས་པ་དེ་རྣམས་པ་ཡིས་ནི་འགྲོ་བ་སེམས་ཅན་གྱི་དོན་ལ་གནས་སྐབས་དང་མཐར་ཐུག་གི་ཆེད་དུ་གང་དང་གང་ཞིག་དགོངས་པ་དེ་ལྟར་དུ་སེམས་ཅན་དེ་རྣམས་ལ་ཡང་དེ་ཚུལ་བཞིན་དུ་འབྱོར་ཏེ་ལོངས་སྤྱོད་ནུས་པའམ་འབྲས་བུ་ཐོབ་པར་ཤོག་ཅིག །

དེ་བཞིན་རང་སངས་རྒྱས་རྣམས་དང་། །ཉན་ཐོས་རྣམས་ཀྱང་བདེ་གྱུར་ཅིག །ཅེས་པ་ནི། དེ་བཞིན་དུ་རང་དོན་དུ་འཁོར་བ་སྤངས་པའི་ཐར་པའི་བདེ་བ་མངོན་དུ་བྱས་པའི་རང་སངས་རྒྱས་ཚོགས་ན་སྤྱོད་པ་དང༌། བསེ་རུའི་རིགས་ཅན་དེ་རྣམས་དང་། ཉན་ཐོས་ཟུང་བཞི་ཡ་བརྒྱད་ལྟ་བུ་དེ་རྣམས་ཀྱང་མཐར་ཐུག་བླ་ན་མེད་པ་རྫོགས་པའི་སངས་རྒྱས་ཀྱི་ས་ལ་བགྲོད་དེ་ཟག་པ་མེད་པའི་བདེ་བ་ཁྱད་པར་ཅན་དང་ལྡན་པར་གྱུར་ཅིག་ཅེས་པའོ། །

གཉིས་པ་རང་དོན་བྱང་ཆུབ་སྤྱོད་པའི་རྒྱུར་བསྔོ་བ་ནི། བདག་ཀྱང་འཇམ་དབྱངས་བཀའ་དྲིན་གྱིས། །ས་རབ་དགའ་བ་ཐོབ་པར་དུ། །རྟག་ཏུཚེ་རབས་དྲན་པ་དང་། །རབ་ཏུ་བྱུང་བ་ཐོབ་པར་ཤོག །ཅེས་པ་ནི། བདག་གི་དགེ་བའི་མཐུ་ལ་བརྟེན་ནས་བདག་རང་ཉིད་ཀྱང་རྗེ་བཙུན་འཇམ་དཔལ་དབྱངས་ལྷག་པའི་ལྷ་ཐུགས་རྗེ་ཆེན་པོ་དེའི་བཀའ་དྲིན་གྱིས། རྗེས་སུ་ས་དང་པོ་རབ་དུ་དགའ་བ་ཞེས་པ་དེ་ཐོབ་པར་འགྱུར་གྱི་བར་དུ། དུས་རྟག་ཏུ་སྐྱེ་བ་ནས་ཚེ་རབས་གང་དང་གང་དུ་སྐྱེ་བ་བླངས་པའི་ཚེ་རབས་དེ་དག་ཐམས་ཅད་རྗེས་སུ་དྲན་པ་དང༌། སྐྱེ་བ་དང་ཚེ་རབས་དེ་དག་ཐམས་ཅད་དུ་ཡང་མཐོ་རིས་ཆོས་ལྡན་གྱི་མི་ལུས་ཐོབ་པའི་རྟེན་ལ་རབ་ཏུ་བྱུང་བ་རྣམ་པར་དག་པ་དང་ལྡན་པ་ཐོབ་པར་ཤོག་ཅིག །

བདག་ནི་ཁ་ཟས་གྱི་ནས་ཀྱང་། །ཉམས་དང་ལྡན་ཞིང་འཚོ་བར་ཤོག །ཚེ་རབས་ཀུན་ཏུ་དབེན་གནས་པ། །ཕུན་སུམ་ལྡན་པ་ཐོབ་པར་ཤོག །ཅེས་པ་ནི། བདག་རང་ཉིད་ནི་སྐྱེ་བ་ནས་ཚེ་རབས་གཞན་དུ་ཁ་ཟས་གྱི་ནས་ཀྱང་སྟེ་ཇི་ཙམ་རྙེད་པ་དེ་ཙམ་གྱིས་ཀྱང་ལུས་འདི་ཉིད་ཉམས་དང་གཟི་བརྗིད་དང་ལྡན་ཞིང་འཚོ་བར་བྱེད་ནུས་པར་ཤོག་ཅིག །སྐྱེ་བ་ནས་ཚེ་རབས་ཀུན་ཏུ་ཆོས་ལྡན་གྱི་མི་ལུས་རྣམ་པར་དག་པའི་རྟེན་ལ་རབ་ཏུ་བྱུང་བ་ཐོབ་པ་དང༌། དེའི་སྐབས་ལ་དབེན་པའི་གནས་ཏེ་ལུས་འདུ་འཛི་ལས་དབེན་པ། སེམས་རྣམ་པར་རྟོག་པ་ལས་དབེན་པ་སྟེ་དབེན་པ་གཉིས་ལྡན་གྱི་གནས་ཕུན་སུམ་ཚོགས་པ་དང་ལྡན་པ་དེ་འདྲ་ཡང་ཐོབ་པར་ཤོག་ཅིག །

གང་ཚེ་བལྟ་བར་འདོད་པ་འམ། །ཅུང་ཟད་དྲི་བར་འདོད་ན་ཡང་། །མགོན་པོ་འཇམ་དབྱངས་དེ་ཉིད་ནི། །གེགས་མེད་པར་ཡང་མཐོང་བར་ཤོག །ཅེས་པ་ནི། དུས་གང་གི་ཚེ་མདོར་ན་ལྷག་པའི་ལྷ་དང་བླ་མའི་ཞལ་བལྟ་བར་འདོད་པའམ། དཀའ་བའི་གནད་རང་གིས་མ་ཤེས་པའམ་ཐེ་ཚོམ་ཅན་ཅུང་ཟད་དྲི་བར་འདོད་པ་ཡིན་ན། སྐབས་དེ་དང་དེ་ལ་བླ་མ་དང་གཉིས་སུ་མེད་པའི་མགོན་པོ་འཇམ་པའི་དབྱངས་དེ་ཉིད་ནི་སྒྲིབ་བྱེད་ཀྱི་གེགས་མེད་པར་ཞལ་གསལ་པོར་མཇལ་བའམ་མཐོང་བར་ཤོག་ཅིག །

ཕྱོགས་བཅུནམ་མཁའི་མཐས་གཏུགས་པའི། །སེམས་ཅན་ཀུན་དོན་བསྒྲུབ་བྱའི་ཕྱིར། །ཇི་ལྟར་འཇམ་དབྱངས་སྤྱོད་མཛད་པ། །བདག་གི་སྤྱོད་ལའང་དེ་འདྲར་ཤོག །ཅེས་པ་ནི། ད་ལྟ་བདག་གི་དགེ་བའི་མཐུ་ལ་བརྟེན་ནས་ཕྱོགས་བཅུའ་ནམ་མཁའི་མཐས་གཏུགས་པའི་སྟེ་ནམ་མཁས་གར་ཁྱབ་ཀྱི་སེམས་ཅན་དེ་དག་ཀུན་གྱི་གནས་སྐབས་དང་མཐར་ཐུག་གི་དོན་དེ་དག་ཕྱིན་ཅི་མ་ལོག་པར་བསྒྲུབ་པར་བྱ་བའི་ཕྱིར་དུ། དཔེ་ཇི་ལྟར་ན་རྗེ་བཙུན་འཇམ་དཔལ་དབྱངས་ཀྱིས་སྤྱོད་པ་ཇི་ལྟར་མཛད་པ་དེ་བཞིན་དུ། བདག་གི་སྤྱོད་པའང་དེ་འདྲ་བ་ཉིད་དུ་སྤྱོད་ནུས་པར་ཤོག་ཅིག །

ཇི་སྲིད་ནམ་མཁའ་གནས་པ་དང་། །འགྲོ་བ་ཇི་སྲིད་གནས་གྱུར་པ། །དེ་སྲིད་བདག་ནི་གནས་གྱུར་ནས། །འགྲོ་བའི་སྡུག་བསྔལ་སེལ་བར་ཤོག །ཅེས་པ་ནི། དུས་ཇི་སྲིད་དུ་ནམ་མཁའ་འདི་གནས་པར་གྱུར་པ་དུས་དེ་སྲིད་དུ་དང༌། འགྲོ་བ་སེམས་ཅན་གྱི་མཐའ་མ་རྫོགས་ནས་དུས་ཇི་སྲིད་དུ་གནས་པར་གྱུར་པ་དུས་དེ་སྲིད་དུ་ནི། བདག་རང་ཉིད་ནི་འགྲོ་བ་སེམས་ཅན་གྱི་དོན་དུ་གནས་པར་གྱུར་ནས། འགྲོ་བ་སེམས་ཅན་གཞན་གྱི་རྒྱུད་ཀྱི་ལུས་དང་སེམས་ལ་ཡོད་པའི་འཁོར་བ་སྤྱི་དང་བྱེ་བྲག་ངན་སོང་གི་སྡུག་བསྔལ་མ་ལུས་པ་ཐམས་ཅད་སེལ་བར་བྱེད་ནུས་པར་ཤོག་ཅིག །

འགྲོ་བའི་སྡུག་བསྔལ་གང་ཅིའང་རུང་། །དེ་ཀུན་བདག་ལ་སྨིན་གྱུར་ཅིག །བྱང་ཆུབ་སེམས་དཔའི་དགེ་འདུན་གྱིས། །འགྲོ་བ་བདེ་ལ་སྤྱོད་པར་ཤོག །ཅེས་པ་ནི། འགྲོ་བ་སེམས་ཅན་གཞན་རྣམས་ཀྱི་རྒྱུད་ན་ཡོད་པའི་སྐྱེ་རྒ་ན་འཆི་ལ་སོགས་པའི་སྡུག་བསྔལ་ཆེ་ཕྲ་གང་ཅིའང་རུང་སྟེ། དེ་ཀུན་ཡོངས་སུ་རྫོགས་པ་བདག་རང་གི་ལུས་སེམས་ཀྱི་རྒྱུད་ལ་སྨིན་ཏེ། འགྲོ་བ་དེ་རྣམས་ཐམས་ཅད་འཁོར་བ་དང་ངན་སོང་གི་སྡུག་བསྔལ་ལས་ཐར་བར་གྱུར་ཅིག །ཡང་བྱང་ཆུབ་སེམས་དཔའི་དགེ་འདུན་གྱི་བསོད་ནམས་ཀྱི་མཐུའམ་ཐུགས་ལ་དགོངས་པ་ཇི་ལྟར་ཡོད་པའི་ཐུགས་རྗེའི་སྟོབས་ཀྱིས་འགྲོ་བ་སེམས་ཅན་དེ་རྣམས་ཐམས་ཅད་ལུས་སེམས་བདེ་བ་ལ་དུས་དང་རྣམ་པ་ཀུན་ཏུ་སྤྱོད་ནུས་པར་ཤོག་ཅིག་ཅེས་པའོ། 

གསུམ་པ་གཉིས་ལྡན་བསྟན་པ་དར་རྒྱས་ཀྱི་ཆེད་དུ་བསྔོ་བ་ནི། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང་། །བཅས་ཏེ་ཡུན་རིང་གནས་གྱུར་ཅིག །ཅེས་པ་ནི། འགྲོ་བ་སེམས་ཅན་རྣམས་ཀྱི་སྐྱེ་རྒ་ན་འཆི་དང་ཚ་གྲང་བཀྲེས་སྐོམ། བླུན་རྨོངས་བཀོལ་སྤྱོད་ལ་སོགས་པའི་སྡུག་བསྔལ་གྱི་ནད་མ་ལུས་པ་ཐམས་ཅད་འཇོམས་པར་བྱེད་པའི་སྨན་གཅིག་པུར་གྱུར་པ་དང་། ཡང་ལུས་དང་སེམས་ལ་གནས་སྐབས་དང་མཐར་ཐུག །ཟག་བཅས་དང་ཟག་མེད་ཀྱི་བདེ་བ་ཐམས་ཅད་འབྱུང་བའི་རྒྱུའམ་གནས་གཅིག་པུར་གྱུར་པ་ནི་རྫོགས་པའི་སངས་རྒྱས་ཀྱི་ལུང་གི་བསྟན་པ་དང་རྟོགས་པའི་བསྟན་པ་ཡིན་པས། རྟོགས་པའི་བསྟན་པ་བརྗོད་བྱར་བསྟན་པའི་གསུང་རབ་ལུང་གི་བསྟན་པ་གང་ཡིན་པ་དེ་ཉིད་ཀྱང་རྙེད་པ་དང་བཀུར་སྟི་དང་བཅས་ཏེ་ཡུན་རིང་པོར་དུས་ཇི་སྲིད་དུ་རྗེ་བཙུན་བྱམས་པའི་བསྟན་པ་དར་གྱི་བར་དེ་སྲིད་དུ་གནས་པར་གྱུར་ཅིག་ཅེས་སྨོན་པའོ། །

གཉི་པ་བཀའ་དྲིན་རྗེས་དྲན་གྱི་སྒོ་ནས་སླར་ཡང་ཕྱག་འཚལ་བ་ནི། གང་གི་དྲིན་གྱིས་དགེ་བློ་འབྱུང་། །འཇམ་དཔལ་དབྱངས་ལ་ཕྱག་འཚལ་ལོ། །གང་གི་དྲིན་གྱིས་བདག་དར་བ། །དགེ་བའི་བཤེས་ལའང་བདག་ཕྱག་འཚལ། །ཞེས་པ་ནི། ལྷག་པའི་ལྷ་གང་གི་དྲིན་གྱིས་དགེ་བའི་བློ་གྲོས་བསྐྱེད་པའམ་འབྱུང་བར་མཛད་པའི་རྗེ་བཙུན་འཇམ་དཔལ་དབྱངས་དེ་ཉིད་ལ་ཡང་སྒོ་གསུམ་གུས་པའི་སྒོ་ནས་ཕྱག་འཚལ་ལོ་ཞེས་ཞི་བ་ལྷ་ཁོང་གིས་ལྷག་པའི་ལྷ་ལ་ཕྱག་འཚལ་བར་མཛད་པ་དང༌། མཁན་པོ་དགེ་བའི་ལྷ་གང་གི་བཀའ་དྲིན་གྱིས་བདག་རང་ཉིད་སྒོ་གསུམ་དགེ་བའི་ཆོས་ཀྱིས་དུས་འདའ་སྟེ་ཉམས་དང་རྟོགས་པ་གོང་ནས་གོང་དུ་འཕེལ་བའི་སྒོ་ནས་དར་བར་མཛད་པའི་དགེ་བའི་བཤེས་གཉེན་གཙོ་བོ་མཁན་པོ་དགེ་བའི་ལྷ་དེ་ཉིད་ལ་ཡང་ཞི་བ་ལྷ་བདག་གིས་སྒོ་གསུམ་གུས་པའི་སྒོ་ནས་ཕྱག་འཚལ་ལོ་ཞེས་པའོ། །ད་ལྟའི་འཆད་ཉན་བྱེད་པ་པོ་བདག་ཅག་དཔོན་སློབ་རྣམས་སོ་སོས་ཀྱང་ལྷག་པའི་ལྷ་རྗེ་བཙུན་འཇམ་དབྱངས་ལ་ཕྱག་འཚལ་བ་དང་། སོ་སོའི་བསླབ་པ་སྦྱིན་པའི་མཁན་པོ་དང་། དགེ་བའི་བཤེས་གཉེན་གྱི་ཞབས་ལ་ཡང་ཕྱག་འཚལ་བ་སོགས་རྒྱལ་སྲས་ཞི་བ་ལྷའི་རྗེས་སུ་འཇུག་སྟེ་བྱ་དགོས་པ་ཡིན། དེ་ཡན་ཆད་ཀྱིས་གཞན་དོན་དུ་དགེ་བའི་རྩ་བ་བསྔོ་བའི་ལེའུའི་གཞུང་སོང་ནས། 

གཉིས་པ་ལེའུའི་མཚན་བསྟན་པ་ནི། བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བ་ལས། དགེ་བའི་རྩ་བ་ཆུད་མི་ཟ་བའི་ཆེད་དུ་བསྔོ་བ་བསྟན་པ་ཞེས་བྱ་བའི་ལེའུ་སྟེ་ལེའུ་བཅུ་པའོ།། །།   གསུམ་པ་མཇུག་ཡོངས་སུ་རྫོགས་པའི་བྱ་བ་སྟེ། བསྟན་བཅོས་བརྩམས་པ་ཡང་ཡོངས་སུ་རྫོགས་པའི་བྱ་བ་བསྟན་པའི་དབང་དུ་མཛད་དེ། འདི་ཡང་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་པ་ནི། “སྒྲིབ་གཉིས་ཟད་པས་བྱང་བ་དང་། །ཡེ་ཤེས་རྒྱས་པར་ཆུབ་པ་ཉིད། ”།ཅེས་གསུངས་པ་ལྟར་དུ་སྒྲིབ་གཉིས་ཀྱི་དྲི་མ་བག་ཆགས་དང་བཅས་པ་བྱང་བས་ན་བྱང་། རྟོགས་བྱའི་ཡེ་ཤེས་ཡོན་ཏན་མཐའ་དག་ཁོང་དུ་ཆུབ་པས་ན་ཆུབ། འགྲོ་མང་གི་མཐའ་དང༌། བསྐལ་པའི་ཡུན་ཚད་བྱ་དཀའ་བའི་སྤྱོད་པ་གང་ལ་ཡང་སེམས་དཔའ་མི་ཞུམ་པས་ན་བྱང་ཆུས་སེམས་དཔའ། དེའི་སྤྱོད་པ་རང་སྨིན་པར་བྱེད་པ་གཙོ་བོ་ཕ་རོལ་ཏུ་ཕྱིན་པ་དྲུག་དང་། གཞན་སྨིན་པར་བྱེད་པ་བསྡུ་བའི་དངོས་པོ་བཞིའི་སྤྱོད་པ་རྒྱ་མཚོ་ལྟ་བུ་ལ་ཚུལ་བཞིན་དུ་འཇུག་པའི་ཐབས་བསྟན་པར་བྱེད་པའི་བསྟན་བཅོས། གཞན་ལ་ལམ་སློབ་པའི་སློབ་དཔོན་ཡིན་པས་ན་སློབ་དཔོན། ཤཱནྟི་དེ་བ་ཞེས་པའི་ཤཱནྟི་ནི་ཞི་བ། དེ་བ་ནི་ལྷ་སྟེ་ཞི་བ་ལྷ་ཞེས་བྱ་བ། དེ་ཉིད་ཀྱིས་མཛད་པ་ལྷག་མ་མ་ལུས་པས་ན་རེ་ཞིག་རྫོགས་སོ་ཞེས་པའོ། །

གསུམ་པ་བསྒྱུར་བ་མཐར་ཕྱིན་མཇུག་གི་དོན་ཞེས་ལོ་ཙཱ་བའི་སྒྱུར་བྱང་སྨོས་པ་ནི། རྒྱ་གར་གྱི་མཁན་པོ་སརྦ་ཛྙཱ་དེ་བ་ཞེས་པའི་སརྦ་ནི་ཐམས་ཅད། ཛྷཱ་ནི་མཁྱེན་པ། དེ་བ་ནི་ལྷ་སྟེ་ཐམས་ཅད་མཁྱེན་པའི་ལྷ་ཞེས་བྱ་བ་དེ་ཉིད་དང་། ཞུ་ཆེན་གྱི་ལོ་ཙཱ་བ་ཞེས་ལོ་ཙཱ་བ་ལ་ཞུ་ཆེན་དང་སྒྱུར་བྱེད་དང་མཆན་བུའི་ལོ་ཙཱ་ཞེས་རབ་འབྲིང་ཐ་མ་གསུམ་ལས། འདི་ལོ་ཙཱ་བ་མཆོག་ཏུ་གྱུར་པ་ཞུ་ཆེན་དེ་རྒྱ་གར་ལེགས་སྦྱར་གྱི་སྐད་ལས་བོད་སྐད་དུ་བསྒྱུར་བ་ཙམ་དུ་མ་ཟད། ཚིག་དང་དོན་གྱི་ཆ་ལ་ཞུ་དག་ཀྱང་མཛད་ནུས་མཁན་དེ་ལ་ཞུ་ཆེན་གྱི་ལོ་ཙཱ་ཞེས་བྱ། བོད་ལ་བནྡེ་དང་བོན་པོ་གཉིས་བྱུང་ཡང་ཁོང་ནི་བརྗེ་ཡིན། མཚན་ལ་དཀའ་བ་དཔལ་བརྩེགས་ཞེས་བྱ་བ། མདོར་ན་ཆོས་རྒྱལ་ཁྲི་སྲོང་ལྡེའུ་བཙན་གྱི་ལོ་ཙཱ་བ། མཁན་སློབ་གཉིས་ཀྱི་ཞལ་སློབ་དུ་གྱུར་པ་ལ་དཀའ་ཅོག་ཞང་གསུམ་ཞེས་བྱ་བ་བྱུང་པའི་ནང་ནས་དཀའ་བ་དཔལ་བརྩེགས་ཞེས་བྱ་བ་དེ་ཉིད་ཀྱིས། རྒྱ་གར་གྱི་ཡུལ་ནུབ་ཀྱི་ཕྱོགས་ཁ་ཆེའི་ཡུལ་དེའི་སྤྱོད་འཇུག་གི་དཔེ་ལས་རྒྱ་གར་གྱི་མཁན་པོའི་མདུན་ནས་ཞུས་ཏེ་འཆད་ཉན་གྱི་སྒོ་ནས་གཏན་ལ་ཕབ་པར་མཛད་པ་ལས། ཡང་སླད་ཀྱི་ཞེས་པ་ནི་རྗེས་སོར་རྒྱ་གར་གྱི་མཁན་པོ་དྷརྨ་ཤྲཱི་བྷ་དྲ་ཞེས་པའི་དྷརྨ་ནི་ཆོས། ཤྲཱི་ནི་དཔལ། བྷ་དྲ་ནི་བཟང་པོ་སྟེ་ཆོས་དཔལ་བཟང་པོ་ཞེས་བྱ་བ་དེ་ཉིད་དང༌། ཡང་ཞུ་ཆེན་གྱི་ལོ་ཙཱ་བ་བནྡེ་རིན་ཆེན་བཟང་པོ་ཞེས་བྱ་བ། སྟོད་མངའ་རིས་ཕྱོགས་སུ་བསྟན་པ་ཕྱི་དར་གྱི་དང་པོར་བྱོན་པའི་ལོ་ཙཱ་བ་བཀའ་དྲིན་ཆེན་པོ་དེ་ཉིད་དང༌། ཤཱཀྱ་བློ་གྲོས་ཞེས་བྱ་བ་དཔོན་སློབ་དེ་གཉིས་ཀྱིས་རྒྱ་གར་གྱི་ཡུལ་དབུས་ཀྱི་བྱང་ཆུབ་སེམས་དཔའི་སྤྱོད་འཇུག་གི་དཔེ་དང་དེའི་འགྲེལ་པ་དང་མཐུན་པར་སྔ་མའི་འགྱུར་ལ་ཅུང་ཟད་བཅོས་ཤིང་བསྒྱུར་ཏེ། འཆད་ཉན་གྱི་སྒོ་ནས་གཏན་ལ་ཕབ་པའོ་ཞེས་པའི་དོན་ནོ། །ཡང་དུས་ཕྱིས་ཏེ་དེའི་རྗེས་སུ། རྒྱ་གར་གྱི་མཁན་པོ་སུ་མ་ཏི་ཀཱིརྟི་ཞེས་པ། སུ་ནི་ལེགས་པ། མ་ཏི་ནི་བློ་གྲོས། ཀཱིརྟི་ནི་གྲགས་པ་སྟེ་ལེགས་པའི་བློ་གྲོས་གྲགས་པ་ཞེས་བྱ་བ་དེ་ཉིད་དང་། ཞུ་ཆེན་ཀྱི་ལོ་ཙཱ་བ་དགེ་སློང་བློ་ལྡན་ཤེས་རབ་ཅེས་བྱ་བ་རྔོག་ལོ་ཙཱ་བ་བློ་ལྡན་ཤེས་རབ་སྟེ། དེ་ཡང་རིན་ཆེན་བཟང་པོའི་རྗེས་སུ་བྱོན་པའི་ལོ་ཙཱ་བ་ཆེན་པོ་རྗེ་བཙུན་འཇམ་དཔལ་དབྱངས་ཀྱི་རྣམ་སྤྲུལ་དེ་ཉིད་ཀྱིས། སླར་ཡང་སྔོན་སྤྱོད་འཇུག་བསྒྱུར་ཟིན་པ་དེ་དག་པར་བཅོས་ཤིང་ཡང་སྒྱུར་ལྟ་བུ་མཛད་དེ་ལེགས་པར་གཏན་ལ་ཕབ་པའོ།། །།

རྒྱ་གར་གྱི་པཎྜིཏ་ཆེན་པོ་རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ཞེས་བྱ་བའི་བསྟན་བཅོས་སྙན་གྲགས་ཅན་རྨད་དུ་བྱུང་པ་འདི་ཉིད་ལ། གཙོ་བོ་ལས་དང་པོ་པ་རྣམས་འཇུག་སླ་བའི་ཆེད་དུ་ཚིག་འགྲེལ་གྱི་བཤད་པ་བྱས་པ་འདི་ཉིད་ནི་རྒྱ་གར་གྱི་རྫོང་སར་བཤད་གྲྭའི་མཁན་མིང་འཛིན་པ་ཆོས་སྨྲ་བའི་བཙུན་གཟུགས་རྒན་པོ་ངག་དབང་ཀུན་དགའ་དབང་ཕྱུག་གིས་མཛད་པའོ།། །།